དོན་དམ་པའི་ཆོས་ལུགས་མཛའ་འབྲེལ།
༧གོང་ས་ྋསྐྱབས་མགོན་ཏཱ་ལའི་བླ་མས་མཛད།


༡ བག་ཕེབས་ཀྱི་གནས་ནས་ཐོན་པ།

༡༩༥༦ ལོའི་ཐོག་མའི་སྒོ་དབྱེ།

༄༅། །ངོས་རང་བོད་ནང་འཚར་ལོངས་བྱུང་བའི་སྐབས་དང་། ལྷག་པར་དུ་
རང་ལོ་བཅོ་ལྔ་ནས་ནང་པའི་སྲོལ་རྒྱུན་ལྟ་གྲུབ་སློབ་གཉེར་དང་ཉམས་ལེན་ལ་
ནན་གྱིས་ཞུགས་པའི་རྗེས། ངོས་ལ་རང་གི་ནང་པའི་ཆོས་ལུགས་དེ་ཡག་ཤོས་
ཡིན་པའི་ཚོར་སྣང་བྱུང་མྱོང་ཡོད། ངོས་ནས་ནང་ཆོས་ཀྱི་གཏིང་ཚད་དང་། རྒྱས་
བཤད། དེའི་སེམས་འགུལ་གྱི་ནུས་པར་ཁ་གཏད་དུ་ལང་ཐུབ་མཁན་ཆོས་ལུགས་
གཞན་གང་ཡང་མེད་པར་བསམས་མྱོང་ལ། ཆོས་ལུགས་དེ་དག་ཇི་ཙམ་ལེགས་
ཀྱང་དེ་འདྲ་དེ་འདྲ་ཞིག་ཡིན་གྱི་རེད་སྙམ་མྱོང་། ད་ལྟ་ཕྱི་ལྟས་སློག་སྐབས། དེ་
ནི་རང་གི་ཕ་མེས་ནས་རྒྱུད་འཛིན་བྱས་པའི་སྲོལ་རྒྱུན་ཆོས་ལུགས་ཞིག་གི་ནང་
འཐིམ་ནས་ཡོད་པའི་དར་ལ་མ་བབ་པའི་ཕྲུ་གུ་ཞིག་གི་ལྟ་ཚུལ་ཡིན་མོད། རང་
གི་མཐོང་རྒྱ་ཆུང་བའི་ལྟ་སྟངས་དེར་ངོ་གནོང་གི་འདུག འཛམ་གླིང་ནང་གྲགས་
ཆེ་བའི་ཡི་ཤུའི་ཆོས་ལུགས་ཞེས་པ་ཞིག་ཡོད་པ་དང་། དེས་སྟོན་པ་མ་ཤི་ཀའི་
མགོན་སྐྱབས་ལ་བརྟེན་ནས་ཐར་པའི་ས་ལ་བགྲོད་པའི་ལམ་ཞིག་བསྟན་ཡོད་པ་
རོབ་ཙམ་ཤེས་རྟོགས་ཡོད། མ་ཟད་བོད་ཀྱི་ནུབ་ཕྱོགས་ས་ཁུལ་དུ་དུས་རབས་
བཅུ་བདུན་པའི་ནང་ཡི་ཤུའི་ཆོས་དཔོན་ཚོས་སྐབས་ཤིག་ཆོས་ལུགས་ཁྱབ་སྤེལ་
འགོ་འཛུགས་བྱས་པའི་གནས་ཚུལ་ངོས་རང་ཕྲུ་གུའི་སྐབས་ནས་གོ་ཐོས་བྱུང་།
ད་དུང་བོད་ནང་བོད་རིགས་ཁ་ཆེའི་ཚོགས་སྡེ་ཆུང་ཆུང་གཅིག་ཀྱང་དེང་གི་བར་
དུ་གནས་ཏེ། ཁོང་ཚོ་རྒྱལ་ས་ལྷ་སའི་ནང་དུས་རབས་བཞི་ལྷག་རིང་གནས་སྡོད་
བྱས་ཡོད། རྒྱ་གར་གྱི་ཡུལ་ཆོས་ཆེ་ཁག་གཉིས་ཏེ་ཧིནྡུ་དང་གཅེར་བུ་པའི་ཆོས་
ལུགས་ལ་མཚོན་ན། དུས་རབས་མང་པོའི་སྔོན་ནས་ནང་པའི་གནའ་གཞུང་ནང་
ཁོང་ཚོའི་ལྟ་གྲུབ་ལ་དགག་སྒྲུབ་བྱས་ཏེ། ནང་ཆོས་ཀྱི་ཁྱད་འཕགས་རང་བཞིན་
གསལ་པོར་ར་སྤྲོད་བྱས་ཡོད་པ་ངོས་ནས་ཤེས་རྟོགས་བྱུང་།
ཇི་སྲིད་ངོས་རང་འཛམ་གླིང་གི་ཆོས་ལུགས་གཞན་དང་དངོས་སུ་འབྲེལ་
མེད་ཁེར་རྐྱང་དུ་གནས་པ་དེ་སྲིད་དུ་དེ་ལྟར་མཐོང་རྒྱ་ཆུང་ཆུང་དུ་གནས་ཡོད་པ་
བརྗོད་མི་དགོས་པ་ཞིག་རེད། ངོས་ལ་ཐོག་མར་ཧིནྡུའི་ཆོས་པ་དངོས་སུ་འཕྲད་
དུས་ནི། ངོས་རང་ཕྲུ་གུའི་སྐབས་སུ་ཕོ་བྲང་པོ་ཏ་ལའི་ནང་སླེབས་པའི་སྐྲ་འཕྱིངས་
ཤིང་དཔྲལ་བར་གོ་ཐལ་གྱི་ཚོན་རིས་བྲིས་པའི་རྒྱ་གར་གྱི་དྲང་སྲོང་ཆོས་པ་ཞིག་
དང་ཕྲད་པ་དེ་ཡིན། ཁོང་གིས། ༧ཏཱ་ལའི་བླ་མ། ༧ཏཱ་ལའི་བླ་མ་ཞེས་འབོད་བཞིན་
ངོས་དང་ཐུག་འདོད་ཡོད་པ་འདྲ་པོ་འདུག ཁོང་གིས་བོད་སྐད་ཤེས་ཀྱི་མི་འདུག་ལ་
ཉེ་འགྲམ་དུ་སུས་ཀྱང་རྒྱ་གར་གྱི་སྐད་ཤེས་ཀྱི་མེད། དེར་ངོས་ཀྱི་ཞབས་ཕྱི་དང་།
སྐུ་སྲུང་བ། ལྟ་མཁན་རིགས་ཚང་མས་ཁོང་འགོག་ཐབས་བྱས་ཏེ་ཟང་ངེ་ཟིང་ངེ་
ཏོག་ཙམ་བྱུང་སོང་། ཁོང་སུ་ཡིན་དང་གང་ཡིན་དང་ཆོས་ལུགས་ཀྱི་རྒྱབ་ལྗོངས་
གང་ནས་སླེབས་མིན་ང་ཚོ་སུས་ཀྱང་ཅི་ཡང་ཤེས་ཀྱི་མེད། སྤྱི་ལོ་༡༩༥༦ ལོར་
ངོས་རང་ཐོག་མར་རྒྱ་གར་ནང་ལྟ་སྐོར་དུ་འགྲོ་རྒྱུའི་གོ་སྐབས་ཐོབ་དུས་གཞན་དང་
འབྲེལ་ལམ་བྱ་རྒྱུའི་དུས་ཚོད་ལྟེ་བ་དེ་བྱུང་། དེའི་སྔོན་དུ་ལུང་པ་གཞན་ལ་བསྐྱོད་
མྱོང་ས་ནི་རྒྱ་ནག་གཅིག་པུ་དང་། དེའི་སྐབས་རྒྱ་ནག་དམར་ཤོག་ཏུ་ཁ་ཕྱོགས་
ཡོངས་སུ་སྐྱར་ཟིན་པ་རེད།
དེ་ནི་འབྲས་ལྗོངས་ཆོས་རྒྱལ་ཁོང་རྒྱ་གར་བྱང་ཆུབ་ཆེན་པོའི་ཆོས་ཚོགས་
ཀྱི་ཚོགས་གཙོའི་གོ་གནས་ཐོག་ཡོད་ཅིང་། སངས་རྒྱས་མྱ་ངན་ལས་འདས་ནས་
མི་ལོ་༢༥༠༠ འཁོར་བའི་དུས་དྲན་གོ་སྒྲིག་ཞུ་ཕྱིར་རྒྱ་གར་གཞུང་ནས་དམིགས་
བསལ་ཚོགས་པ་བཙུགས་ཏེ། ཁོང་གིས་ངོས་རང་རྒྱ་གར་དུ་གཞུང་འབྲེལ་གྱི་ཐོག་
ནས་མགྲོན་འབོད་གནང་བ་རེད། ལོ་རྒྱུས་ཀྱི་རང་བཞིན་ལྡན་པའི་རྒྱ་གར་དུ་གནས་
གཟིགས་སྐབས། ངོས་ཀྱི་ཆོས་གྲོགས་ཞིང་གཤེགས་དམ་པ་པཎ་ཆེན་རིན་པོ་ཆེ་
མཆོག་ཀྱང་ངོས་དང་མཉམ་དུ་ཕེབས་ཡོད། (ཕྱིས་སུ་བོད་དམར་ཤོག་གི་དབང་སྒྱུར་
འོག་ཁོང་སྡུག་སྦྱོང་ཧ་ཅང་མྱངས་དགོས་བྱུང་ཡང་། སྤྱི་ལོ་༡༩༨༦ ལོར་ཁོང་བོད་དུ་དུས་མིན་མ་
གཤེགས་བར་བོད་མི་རིགས་ལ་ཞབས་ཞུ་རླབས་ཆེན་བསྒྲུབས་ཡོད།)
སྐབས་དེར་རྒྱ་གར་ནང་ཟླ་བ་གསུམ་ལྷག་བསྡད་པའི་རིང་ངོས་ལ་འཚོ་
ཐབས་མི་གཅིག་པ་དང་ཆོས་ལུགས་ཀྱི་རྒྱབ་ལྗོངས་མི་འདྲ་བའི་མི་སྣ་མང་པོར་
མཇལ་འཕྲད་བྱ་རྒྱུའི་གོ་སྐབས་བྱུང་། རྒྱ་གར་སྲིད་འཛིན་ཌོག་ཊར་རཱཇེནྡྲཔྲསཱད་
(Dr. Rajandra Prasad) མཆོག་གིས་ཐུགས་དགྱེས་ཚོར་ཆེན་པོས་དུས་སྐབས་
ཁ་ཤས་ཐོག་ངོས་དང་མཉམ་དུ་བཀའ་མོལ་གཏིང་ཟབ་གནང་བྱུང༌་། རྒྱ་གར་གྱི་
སྲིད་འཛིན་དང་པོ་ཁོང་ནི་སྙན་གྲགས་ཅན་གྱི་ཁྲིམས་ལུགས་མཁས་དབང་ཞིག་
ཡིན་པར་མ་ཟད་ཆོས་པ་རྣམ་དག་གཅིག་ཀྱང་ཡིན་ལ། རྒྱ་གར་ནི་འཛམ་གླིང་གི་
གྲགས་ཆེ་བའི་ཆོས་ལུགས་ཁ་ཤས་ཀྱི་འབྱུང་ཁུངས་ཡིན་པའི་ལོ་རྒྱུས་ཀྱི་གོ་སྐལ་
དེར་ཁོང་གིས་དོ་ནན་གནང་གི་འདུག ཁོང་གི་གཉོམ་ཆུང་དང་མི་གཤིས་བཟང་
པོ་དེས་ངོས་རང་ཆོས་པ་རྣམ་དག་ཅིག་དང་གཞན་གཅེས་འཛིན་གྱི་དབང་གིས་
ཞབས་ཞུ་སྒྲུབ་མཁན་ཞིག་གི་དྲུང་དུ་སླེབས་པའི་ཚོར་སྣང་བྱུང་། སྐབས་དེའི་རྒྱ་
གར་གྱི་སྲིད་འཛིན་གཞོན་པ་ནི་ཌོག་ཊར་སརྦ་པ་ལི་རཱ་དྷ་ཀྲྀཥྞ་(Dr. Sarvepalli
Radhakrishnan) རེད། ཁོང་ནི་རྒྱ་གར་གྱི་ལྟ་གྲུབ་དང་ཆོས་ལུགས་ལ་མཁས་
པའི་མི་སྣ་གྲགས་ཅན་ཞིག་རེད། ཁོང་དང་མཉམ་དུ་ཁ་བརྡ་བྱུང་བ་དེ་ངོས་ལ་རིག་
རྩལ་གྱི་སྟོན་མོ་ཞིག་བཤམས་པ་འདྲ་པོ་བྱུང་། ངོས་སྒེར་གྱི་ངོས་ནས་སྲིད་འཛིན་
རྒན་གཞོན་གཉིས་དང་ཞལ་ཚོར་བྱུང་བར་མ་ཟད། ད་དུང་རྒྱ་གར་གྱི་སྲིད་བློན་དང་
པོ་པཎྜི་ཏ་ནེ་རུ་བཅས་མཇལ་བ་དེས་ངོས་རང་ཧ་ལམ་བདག་ཉིད་ཆེན་པོ་གཱརྡིའི་
མདུན་དུ་སླེབས་པ་ལྟ་བུའི་སྣང་བ་བྱུང་། སྐབས་དེར་ང་ཚོ་བོད་མི་ཚོས་གཱན་དྷཱིཿ་
མཆོག་ལ་གཱན་དྷཱི་མ་ཧཱ་རཱ་ཛ་ཞེས་འབོད་ཀྱི་ཡོད། དེ་ནི་སྒྲ་བཤད་དུ་རྒྱལ་པོ་ཆེན་པོ་
གཱན་དྷཱི་ཞེས་པའི་དོན་རེད།
ངོས་ཀྱིས་བརྗེད་པར་དཀའ་བའི་མཇལ་འཕྲད་ཅིག་ནི། གཅེར་བུ་པའི་ཆོས་
པ་རྒན་གྲས་ཤིག་གློ་བུར་དུ་ཁོང་གི་ཕྱག་སྦྲེལ་གྲྭ་པ་གཅིག་དང་མཉམ་དུ་ངོས་རང་
ཐུག་འཕྲད་དུ་ཕེབས་པ་དེ་རེད། ངོས་ནས་གསལ་པོར་དྲན་ཞིང་ཧང་སང་དགོས་
པ་ནི་གྲྭ་པ་དེ་གཉིས་ཀྱི་བྱ་བྲལ་བའི་ངང་ཚུལ་དེ་ཡིན། ཁོང་ཚོའི་ཉིན་རེའི་འཚོ་བའི་
ཁྲོད་དུ་རྟག་ཏུ་ས་ངོས་མཁྲེགས་པོ་མ་གཏོགས་འབོལ་གདན་ཐོག་སྡོད་ཀྱི་མེད་པ་
དེ་ངོས་ནས་ཕྱིས་སུ་ཤེས་རྟོགས་བྱུང་། ང་ཚོ་གཞུང་གི་མགྲོན་ཁང་ནང་བསྡད་ཡོད་
ཙང་། དེར་འབོལ་གདན་མེད་པའི་ནང་ཆས་གཅིག་ཀྱང་མེད་པར་བརྟེན་མཐར་ཁོང་
གཉིས་གསོལ་ཅོག་སྟེང་བཞུགས་སོང་། ང་ཚོའི་དབར་ནང་ཆོས་དང་གཅེར་བུ་
པའི་ཆོས་ལུགས་གཉིས་ཀྱི་མཐུན་ཆོས་སྐོར་བཀའ་མོལ་ཡུན་རིང་གནང་རྒྱུ་བྱུང་བ་
དང་། ལོ་རྒྱུས་སྨྲ་བ་ཚོས་རྟག་ཏུ་དེ་གཉིས་ལ་ཆོས་ལུགས་མཚེ་མ་ཞེས་བརྗོད་ཀྱི་
ཡོད། འདིར་ངོས་ཀྱི་ཐོག་མའི་ཉམས་མྱོང་ནང་གཅེར་བུ་པའི་ཉམས་ལེན་པ་རྣལ་མ་
ཞིག་གིས་ཁོ་རང་གི་ཆོས་ལུགས་འགྲེལ་སྟངས་དང་།ངོས་ནས་ཆུང་དུས་གཅེར་བུ་
པའི་ལྟ་ཚུལ་ཐོག་མཁས་པའི་བསྟན་བཅོས་དང་སུན་འབྱིན་བྱེད་ལུགས་སྐོར་སློབ་
གཉེར་བྱེད་མྱོང་བ་གཉིས་དབར་འདྲ་ཆོས་ཧ་ལམ་མི་འདུག
སངས་རྒྱས་མྱ་ངན་ལས་འདས་པའི་གཞུང་འབྲེལ་གྱི་དུས་དྲན་སྲུང་བརྩི་ཞུས་
རྗེས། ངོས་རང་གནའ་བོའི་ནང་པའི་གནས་རྩ་ཆེན་ཁག་སྟེ། དམིགས་བསལ་སྟོན་
པ་སངས་རྒྱ་སའི་གནས་མཆོག་རྡོ་རྗེ་གདན་དང༌། སྐུ་འཁྲུངས་ས་ལུམ་བི་ནི། ཝཱ་
རཱ་ཎ་སཱིའི་ཉེ་འགྲམ་དུ་སངས་རྒྱས་ཀྱིས་ཐོག་མར་བདེན་བཞིའི་ཆོས་འཁོར་བཀའ་
ཆོས་གནང་ས་དྲང་སྲོང་ལྷུང་བའི་རི་དྭགས་ཀྱི་ཚལ་སོགས་སུ་གནས་མཇལ་དུ་
བསྐྱོད་ཐུབ་པ་བྱུང་། རྡོ་རྗེ་གདན་གྱི་རྩ་ཆེའི་མཆོད་རྟེན་ལ་དངོས་སུ་གནས་མཇལ་
དང་། ལོ་༢༥༠༠ ལྷག་སྔོན་བཅོམ་ལྡན་འདས་བྱང་ཆུབ་ལྗོན་ཤིང་འོག་ཏུ་སངས་རྒྱ་
སའི་ལྗོན་ཤིང་དེ་ནས་མཆེད་པའི་ཤིང་དེའི་མདུན་དུ་ལངས་ནས་སྡོད་སྐབས་མིག་
ནས་མཆི་མ་ཤོར་བྱུང་། གནས་མཆོག་འདི་ནི་འཛམ་གླིང་གི་ནང་པ་ཚང་མས་ཤིན་
ཏུ་རྩ་ཆེར་འཛིན་པ་ཡིན། བོད་ནང་རྡོ་རྗེ་གདན་གྱི་མཆོད་རྟེན་གྱི་འབུར་གཟུགས་
ཆུང་ཆུང་དེ་འདྲ་དད་པའི་རྟེན་དུ་བཞེངས་སྲོལ་ཡང་ཡོད། རྒྱ་གར་ནང་བཙན་བྱོལ་
དུ་འབྱོར་མ་ཐག་བྲིས་པའི་ངོས་ཀྱི་རང་རྣམ་དང་པོ་དེའི་ནང་རྡོ་རྗེ་གདན་གྱི་མཆོད་
རྟེན་ཐོག་མར་མཇལ་དུས་ཀྱི་སེམས་ཚོར་རྣམས་འགྲེལ་བརྗོད་བྱས་ཡོད།
གནས་མཆོག་འདི་མཇལ་འདོད་ཀྱི་རྨི་ལམ་ཕྲན་ཆུང་ངུའི་དུས་ནས་ཡོད་ཅིང་།
ད་ཆ་ངོས་རང་གནས་མཆོག་དེར་མངོན་པར་རྫོགས་པ་སངས་རྒྱས་ཏེ་མི་
གནས་པའི་མྱང་འདས་མངོན་དུ་མཛད་པའི་སྟོན་པ་མཆོག་གི་སྣང་བརྙན་གྱི་
སྐུ་མདུན་དུ་ལངས་ནས་ཡོད། ཁོང་གིས་འགྲོ་ཀུན་ཐར་པའི་ས་ལ་འཁྲིད་པའི་
ལམ་མངོན་དུ་མཛད།ངོས་རང་དེར་ལངས་པའི་སྐབས་སེམས་ཁོང་ན་ཆོས་
ཀྱི་དད་འདུན་ཤུགས་དྲག་ངང་གིས་མངོན་དུ་གྱུར་ཏེ། ང་ཚོ་ཚང་མའི་སེམས་
ཁོང་ན་ཡོད་པའི་སྟོན་པའི་མཁྱེན་བརྩེ་ནུས་གསུམ་གྱི་བྱིན་རླབས་ཀྱིས་ཡིད་
ཚིམས་པའི་སྣང་བ་བྱུང་།
རྒྱ་གར་དབུས་ཀྱི་ནང་པའི་གནས་ཆེན་ཁག་ལ་གནས་སྐོར་བྱེད་སྐབས་ལོ་རྒྱུས་ཀྱི་
བྱུང་བ་ངོ་མར་དངོས་སུ་ལྟ་རྒྱུའི་གོ་སྐབས་བྱུང་། སྲོལ་རྒྱུན་གྱི་ཡིད་ཆེས་ལྟར་ན།
ཐེག་པ་ཆེན་པོའི་ཉམས་ལེན་པ་རྣམས་ཀྱིས་ཧ་ཅང་གཙིགས་ཆེན་པོར་འཛིན་པའི་
ཤེར་ཕྱིན་གྱི་སྡེ་སྣོད་ཐོག་མར་གསུང་སར་ཡིད་ཆེས་བྱེད་པའི་རྒྱལ་པོའི་ཁབ་ཏུ་
ཚོན་མདོག་བཀྲ་བའི་གུར་ཞིག་གི་ནང་མཛད་སྒོ་ཟབ་རྒྱས་ཤིག་ཚོགས་སོང་། སྲིད་
བློན་ནེ་རུ་མཆོག་འགྲོ་ལུགས་ལྟར་རྒྱ་ནག་གི་སྲིད་བློན་ཀྲའུ་ཨེ་ལེན་རང་ཉིད་ཀྱིས་
རྒྱ་གར་མི་དམངས་ལ་བསྣམས་པའི་ཕྱག་རྟགས་བཞེས་པར་དེར་ཕེབས་སོང་།
ངོས་ལ་བརྗོད་དོན། དེ་ནི་ནང་པའི་རྩ་ཆེའི་རིང་བསྲེལ་ཞིག་དུས་རབས་བདུན་པའི་
ནང་སྙན་གྲགས་ཅན་གྱི་རྒྱའི་གནས་མཇལ་བ་ཐང་སན་གྱིས་རྒྱ་གར་ནས་རྒྱ་ནག་
ཏུ་བསྣམས་པ་ཞིག་ཡིན་ཞིང་། ད་ཆ་དེའི་ཐོག་མའི་གནས་ཁྱིམ་དུ་ཕྱིར་སློག་གནང་
བ་རེད་འདུག ངོས་རང་མཛད་སྒོ་དེར་བཅར་ཐུབ་པ་ནི་ཧ་ཅང་དགའ་པོ་བྱུང་། དེར་
ང་ཚོ་བོད་མི་ཚོས་བཀྲ་ཤིས་པའམ་སྐལ་པ་བཟང་པོ་ཞེས་འབོད་ཀྱི་ཡོད། སྐབས་
དེར་སྲིད་བློན་ནེ་རུ་མཆོག་ལ་ཐུགས་འཚབ་བྱུང་འདུག གང་ཡིན་ཞེ་ན། ངོས་དང་
མཉམ་དུ་རྒྱ་གར་དུ་སླེབས་པའི་བོད་པའི་དཔོན་རིགས་ཚོའི་དབར་བསམ་ཚུལ་མི་
མཐུན་པ་བྱུང་སྟེ། ཚོ་ཁག་གཅིག་གིས་བོད་ནང་ཆབ་སྲིད་ཀྱི་གནས་སྟངས་ཞི་ལྷིང་
མེད་སྟབས་ངོས་རྒྱ་གར་ནང་སྡོད་དགོས་པའི་བསམ་ཚུལ་བཏོན་པ་དང་། ཡང་ཚོ་
ཁག་གཞན་དེས་བོད་དུ་ཕྱིར་ལོག་བྱས་ཏེ་པེ་ཅིང་དུ་དམར་ཤོག་གི་དབང་འཛིན་པ
ཚོ་དང་ཞི་འགྲིག་བྱ་དགོས་པ་བཤད་ཡོད།
གཞན་ཡང་རྒྱ་གར་ནང་གནས་མཇལ་དེའི་སྐབས་ངོས་ནས་གྲགས་ཆེ་བའི་
གླང་ཆེན་སྒྲུབ་ཕུག་ཀྱང་མཇལ་བྱུང་། དེ་ནི་མོམ་བྷེ་ཡུལ་གྱི་མཚོ་ངོགས་སུ་ཆགས་
ཏེ་ལོ་རྒྱུས་ལྟར་ན་ཧིནྡུའི་ཆོས་ལུགས་ཀྱི་རྩ་ཆེའི་གནས་ཤིག་ཡིན། དུས་རབས་
དགུ་པའི་ཡས་མས་སུ་བྱུང་བའི་སྒྲུབ་ཕུག་ལྷ་ཁང་དེ་ཚོའི་ནང་ཧིནྡུའི་གལ་ཆེའི་ལྷ་
ཚོགས་རྣམས་ཀྱི་ངོ་མཚར་ཆེ་བའི་རྡོ་རྐོས་རི་མོ་མང་པོ་མཇལ་རྒྱུ་འདུག དཀྱིལ་
མ་དེར་མཐོ་ཚད་ཁྲུ་ཉི་ཤུ་ཙམ་བྱས་པའི་ཞལ་གསུམ་ལྡན་གྱི་དབང་ཕྱུག་ཆེན་པོའི་
སྐུ་བརྙན་ཞིག་འདུག ངོས་ནས་ཤེས་གསལ་ལྟར་ན། དབང་ཕྱུག་གི་ཞལ་གསུམ་
པོ་དེས་ཁོང་གི་ལྷའི་རྣམ་པ་གསུམ་ཐ་དད་ཀྱང་ངོ་བོ་ཕན་ཚུན་སྦྲེལ་བ་དེ་མཚོན་གྱི
འདུག གཡས་ཀྱི་ཞལ་དེ་དགྱེས་ཉམས་ཆེ་བས་དབང་ཕྱུག་ཆེན་པོ་ནི་འཇིག་རྟེན་
བྱེད་པོ་ཡིན་པ་མཚོན། གཡོན་གྱི་ཞལ་དེ་ཁྲོ་བོའི་རྣམ་འགྱུར་ཅན་ཡིན་པས་དབང་
ཕྱུག་ཆེན་པོ་འཇིག་རྟེན་འཇིག་པར་བྱེད་པོ་ཡིན་པ་མཚོན། དཀྱིལ་གྱི་ཞལ་དེ་ཞི་
བའི་རྣམ་འགྱུར་ཅན་ཡིན་པས་དབང་ཕྱུག་ཆེན་པོ་འཇིག་རྟེན་སྲུང་མཁན་ཡིན་པ་
མཚོན་པ་རེད།
བོད་ཀྱི་ནང་པ་ཞིག་གི་ངོས་ནས་རྒྱ་གར་གྱི་གནའ་བོའི་དཔལ་ནཱལནྡཱའི་ཆོས་
བརྒྱུད་མུ་མཐུད་བརྒྱུད་འཛིན་དང་། དེའི་དོ་ཟླ་བྲལ་བའི་ཆོས་ལུགས་དང་ལྟ་གྲུབ་
ཀྱི་ཤུལ་འཛིན་རྗེས་འབྲང་པ་ཞིག་ཡིན་པའི་ཆ་ནས་ཧ་ཅང་དགའ་སྤོབས་ལྡན་པ་
ཞིག་ལ། ནཱལནྡཱར་དངོས་སུ་གནས་མཇལ་དུ་འགྲོ་རྒྱུ་བྱུང་བ་ནི་ཁ་ཞེ་གཉིས་མེད་ཀྱི་
དྲན་འོས་དང་སེམས་འགུལ་ཐེབས་པ་ཞིག་བྱུང༌། སྙན་གྲགས་ཆེ་བའི་སློབ་དཔོན་
མང་ཆེ་བ་འདི་ནས་ཕེབས་ཡོད། ཁོང་ཚོའི་གཞུང་ལུགས་རྣམས་དེང་སྐབས་བོད་
ཀྱི་གྲྭ་ས་ཁག་ཏུ་སློབ་གཉེར་ཞིབ་ཏུ་བྱེད་ཅིང་། དེ་དག་ལས་མང་པོ་ཞིག་ངོས་ཆུང་
ངུའི་དུས་སུ་སློབ་སྦྱོང་བྱས་ཡོད། དོན་དངོས་ཐོག་བོད་དུ་ནང་ཆོས་སྲོལ་གཏོད་
མཁན་གཅིག་ནི་སློབ་དཔོན་ཞི་བ་འཚོ་ཡིན། ཁོང་ནི་དུས་རབས་དགུ་པའི་ནང་བྱོན་
པའི་ནཱལནྡཱའི་གྲུབ་མཐའ་སྨྲ་བ་གྲགས་ཅན་ཞིག་དང་། ནང་པའི་གྲུབ་མཐའ་གལ་ཆེན་
རྣལ་འབྱོར་སྤྱོད་པའི་དབུ་མ་རང་རྒྱུད་པའི་ལུགས་སྲོལ་གཏོད་མཁན་དེ་ཡིན། སློབ་
དཔོན་ཞི་བ་འཚོས་མཛད་པའི་ཚད་མའི་དེ་ཁོ་ན་ཉིད་བསྡུས་པ་དེ་ད་ལྟའི་བར་དུ་
རྒྱ་གར་དང་བོད་གཉིས་ཀར་ཕུལ་བྱུང་གཞུང་ཞིག་ཏུ་བཀུར་གྱི་ཡོད། དེ་བཞིན་
རྒྱ་གར་ལྷོ་ཕྱོགས་དཔལ་གྱི་རིར་མཆོད་མཇལ་ཞུ་རྒྱུའི་གོ་སྐབས་བྱུང་བ་དེའང་
ངོ་མཚར་ཆེན་པོ་བྱུང་། དེ་ནི་དུས་རབས་གཉིས་པའི་ནང་བྱོན་པའི་ནང་པའི་སྙན་
གྲགས་ཅན་གྱི་སློབ་དཔོན་ཀླུ་སྒྲུབ་ཀྱི་དགོན་གནས་དང་འབྲེལ་ཡོད། བོད་ཀྱི་ཆོས་
བརྒྱུད་ཁག་གིས་ཁོང་ནི་སངས་རྒྱས་གཉིས་པར་བརྩི་གི་ཡོད། སྤྱི་ལོ་༡༩༨༠ གྱ་
གྲངས་ནས་ས་གནས་དེར་གློག་འདོན་ཆུ་མཛོད་ཆེན་པོ་ཞིག་བཙུགས་པས་དགོན་
གནས་དངོས་དེ་ཆུ་འོག་ཏུ་ཤོར་བ་རེད། སྔར་སློབ་དཔོན་ཀླུ་སྒྲུབ་མཆོག་བཞུགས་
སའི་གནས་མཆོག་ངོ་མ་དེར་ངོས་རང་འགྲོ་ཐུབ་པ་ནི་དོན་དང་ལྡན་པ་ཞིག་བྱུང་།
སློབ་དཔོན་ཀླུ་སྒྲུབ་ནི་ངོས་ལ་ད་བར་སེམས་དོན་གྱི་སྐུལ་མ་དང་ལྟ་གྲུབ་ཀྱི་ངེས་
ཤེས་འབྱུང་ས་གཙོ་བོ་དེ་ཆགས་ཡོད།
སྤྱི་ལོ་༡༩༥༦ ལོའི་འགྲུལ་བཞུད་དེར་ཕྱིར་བལྟས་ཤིག་བྱ་དུས་མ་དྲཱ་སིའི་
(Madras) ནང་ཆགས་པའི་ཐི་ཨོ་སོ་ཕི་ཁལ་ཚོགས་པ་(Theosophical So-
ciety) དེར་ལྟ་སྐོར་ལ་བསྐྱོད་པ་དེས་ངོས་ལ་བག་ཆགས་ཟབ་མོ་ཞིག་བཞག་པ་
ཤེས་རྟོགས་བྱུང་། དེར་འཛམ་གླིང་གི་ཆོས་ལུགས་ཀྱི་རྣམ་དཔྱོད་དང་ཚན་རིག་
གི་ངེས་ཤེས་དེ་དག་མཉམ་དུ་སྦྲེལ་ཐབས་བྱེད་པོ་མི་སྣ་ཁག་དང་ཁོང་ཚོའི་ལས་
འགུལ་ལ་ཐད་ཀར་འབྲེལ་གཏུག་བྱ་རྒྱུའི་གོ་སྐབས་ཐོག་མ་དེ་བྱུང༌། ཚོགས་མི་དེ་
ཚོའི་ཁོངས་སུ་འཛམ་གླིང་གི་གྲགས་ཆེ་བའི་ཆོས་ལུགས་ཁག་ལ་ཧ་ཅང་གུ་ཡངས་
ཀྱི་ལྟ་ཚུལ་ཡོད་པ་དང་། སྣ་མང་རིང་ལུགས་ལ་ཁ་ཡོད་ལག་ཡོད་ཀྱི་དང་ལེན་ཡོད་
པའི་ཚོར་སྣང་བྱུང་། བོད་ཀྱི་གྲྭ་གཞོན་གཅིག་གིས་ཤིན་ཏུ་ངོ་མཚར་ཆེ་བར་བརྩི་
བའི་རྒྱལ་ཁབ་དེའི་ནང་ཟླ་གསུམ་ལྷག་བསྡད་དེ་སྤྱི་ལོ་༡༩༥༧ ལོར་བོད་དུ་ཕྱིར་
ལོག་བྱས་པའི་རྗེས་ངོས་རང་འགྱུར་བ་ཕྱིན་པའི་མི་ཞིག་ཆགས་ཡོད། ནང་ཆོས་
གཅིག་པུ་ཆོས་ངོ་མར་ལྟ་བའི་མཆོག་འཛིན་རིང་ལུགས་ཀྱི་ལངས་ཕྱོགས་དེའི་
ནང་རིང་མིན་གནས་བཟོད་མི་བདེ་བ་ཞིག་བྱུང་། སྤྱི་ལོ་༡༩༥༩ ལོའི་ཆབ་སྲིད་
ཀྱི་གནས་སྟངས་ཐབས་རྡུགས་དེས་ངོས་རང་རྒྱ་གར་ནང་བཙན་བྱོལ་དུ་སྐྱབས་
བཅོལ་བྱ་དགོས་བྱུང་ཡང་། རྐྱེན་ངན་གྲོགས་ཤར་ལྟར་འཛམ་གླིང་ཆོས་ལུགས་
ཁག་ལ་ཤེས་རྟོགས་དང་མཉམ་ཞུགས་བྱ་རྒྱུའི་ངོས་སྒེར་གྱི་འགྲུལ་བཞུད་དེ་ཟབ་ཏུ་
གཏོང་རྒྱུར་རང་དབང་ཐོབ་ཡོད།
ལྡོག་ཕྱོགས་ནས་བཤད་ན། ཆབ་སྲིད་ཀྱི་གནས་སྟངས་དེས་ངོས་རང་ཕ་
ཡུལ་བོད་ཀྱི་ཕྱིའི་བག་ཕེབས་ཀྱི་གནས་ནས་ཕྱི་རོལ་དུ་བཙན་འབུད་བྱས་ཡོད།
འོན་ཏེ་རྒྱ་གར་གྱི་མཚན་སྙན་འབར་བའི་ཆོས་ལུགས་ལ་རྒྱུས་མངའ་བྱ་རྒྱུ་བྱུང་བ་
དེས་ངོས་སྒེར་གྱི་ནང་ཆོས་དེ་ཆོས་ལུགས་ངོ་མ་ཞིག་ཡིན་པ་དང་། ཆོས་ལུགས་
གཞན་རྣམས་ཀྱང་ཇི་ཙམ་ལེགས་ཀྱང་ཕྱིའི་རྣམ་འགྱུར་ཙམ་རེད་སྙམ་པའི་བསམ་
བློའི་འཁྱེར་སོ་དེ་ལས་འགྲོལ་ཐུབ་པ་བྱུང་། ཡང་ཡང་འབྱུང་བ་ལྟར་རྐྱེན་ངན་དང་
ལ་དངོས་སུ་འཕྲད་དུས་བདེན་དོན་དང་ཉེ་རུ་ཕྱིན་ཏེ། བཅོས་མ་དང་སྟོང་སྡུག་བསྔལ་
བསམ་གཏོང་ས་ཞེ་དྲག་ལྷག་གི་མེད། གནས་སྟངས་དེ་འདྲའི་འོག་ངོས་ནས་རྒྱ་
གར་ནང་རང་ཁྱིམ་གཉིས་པ་ཞིག་བཙུགས་ནས་བོད་ནས་རྒྱ་བལ་འབྲུག་གསུམ་
ནང་གསར་དུ་འབྱོར་པའི་བོད་མི་སྐྱབས་བཅོལ་བ་མང་པོའི་ཚེ་སྲོག་ལ་གཞི་རྩ་
སྐྲུན་རྒྱུའི་ཕན་ཐོགས་བྱུང་ཡོད།
ངོས་སྒེར་གྱི་ཐོག་ནས་བོད་ཀྱི་ལོ་རྒྱུས་ཡུན་རིང་ཁྲོད་ཆེས་མུན་ནག་གི་དུས་
ཚོད་ཅིག་གི་རིང་རྒྱ་གར་ནང་སྐྱབས་བཅོལ་བ་ཞིག་དང་མགྲོན་པོ་ཞིག་གི་གནས་
སྟངས་གསར་པ་འདི་ལ་བརྟེན་ནས་ཉིན་རེ་བཞིན་རང་དབང་ཤོར་འགྲོ་བར་འཐབ་
རྩོད་བྱེད་མཁན་ངོས་ཀྱི་སྐྱེ་བ་སྔོན་མར་བསམ་བློའང་འཁོར་མ་མྱོང་བའི་རྒྱལ་
ཁབ་ཀྱི་དཔོན་པོ་ཞིག་ཆགས་པ་མཉམ་དུ་རང་དབང་ཡང་གང་ཙམ་ཐོབ་ཡོད། མི་
ཚེ་གསར་པ་འདིས་ངོས་ནས་རང་ཉིད་ནང་པའི་གྲྭ་པ་ཉམ་ཆུང་ཞིག་ཏུ་འབོད་པ་
ལྟར་ཆགས་ཐུབ་པ་བྱུང་བ་དང་། སྔར་༧ཏཱ་ལའི་བླ་མའི་མི་ཚེའི་ནང་གསལ་ལེར་
མངོན་པའི་མཛད་སྒོའི་རྒྱན་གོས་དེ་དག་ད་ཆ་སྤོང་རྒྱུའི་རང་དབང་ཡོད། གང་
ལྟར་ཡང་མཛད་སྒོའི་(གཟབ་མཆོར་གྱི་)རིགས་ལ་ངོས་རང་རྩ་བ་ནས་དགའ་པོ་མེད་
སྟབས། དེ་དག་མེད་པ་ཆགས་པ་མཐོང་དུས་དགའ་པོ་འདུག ཕལ་ཆེར་བཙན་
བྱོལ་གྱི་མི་ཚེའི་ནང་རྩ་ཆེ་ཤོས་ནི་མི་སྣ་མང་པོ་ཐུག་འཕྲད་བྱུང་བ་དང་། ལྷག་པར་
དུ་རྒྱབ་ལྗོངས་འདྲ་མིན་ནས་ཡིན་པའི་སྤྱིར་བཏང་གི་མི་མང་པོ་ཐུག་འཕྲད་བྱ་རྒྱུ་
བྱུང་བ་དེ་ཡིན།

ནུབ་ཕྱོགས་ནས་སྒོ་རྡུང་བ།

བཙན་བྱོལ་དུ་འབྱོར་ནས་ལོ་བཅུ་ཕྲག་དང་པོའི་ནང་ངོ་ཤེས་བྱུང་བའི་ཁྱད་འཕགས་
ཀྱི་མི་སྣ་གཅིག་ནི་ཡི་ཤུའི་གྲྭ་པ་ཞིག་ཡིན། ཁོང་གིས་ངའི་མི་ཚེའི་ནང་བག་ཆགས་
གཏིང་ཟབ་པོ་ཞིག་བཞག་ཡོད། ཡི་ཤུའི་ཆོས་པ་ཡབ་ཐོ་མ་སི་མར་ཊན་དང་མཇལ་
འཕྲད་བྱུང་བ་ངོས་ནས་ད་ལྟའང་གསལ་པོ་དྲན་གྱི་འདུག ཁོང་སྤྱི་ལོ་༡༩༦༨ ལོའི་
ཟླ་༡༡ ནང་རྒྱ་གར་བྱང་ཕྱོགས་དྷ་རམ་ས་ལར་ངོས་ཀྱི་གནས་ཁང་དུ་ཐུག་འཕྲད་
ལ་ཕེབས་བྱུང་། ཡི་ཤུའི་གྲྭ་པ་ཞིག་ཡིན་པར་བརྟེན་ཁོང་གིས་ཆོས་གོས་དཀར་པོ་
གདེངས་ཞྭ་ཅན་ཞིག་དང་སྐེད་པར་ཀོ་བའི་སྐ་རགས་ཞེང་ཆེན་ཞིག་བཅིངས་འདུག
ལྷག་པར་དུ་ཀོ་ལྷམ་སྨུག་པོ་ཡུ་རིང་ཞིག་གྱོན་པ་དེ་ནི་དྷ་རམ་ས་ལར་དེ་ཙམ་རན་
པོ་མེད་པ་ལྟ་བུ་མཐོང་། ཕྱིའི་མཐོང་སྣང་ལ་ངེད་གཉིས་ཀྱི་གྲྭ་ཆས་དབར་ལ་མངོན་
གསལ་དོད་པོའི་མི་འདྲ་བའི་ཁྱད་ཆོས་ལས་གཞན་གང་ཡང་མེད། བོད་ཀྱི་ནང་པའི་
གྲྭ་པ་ཞིག་ཡིན་པའི་ཆ་ནས། ངོས་ནས་ངུར་སྨྲིག་གི་ཆས་ཏེ་ཕུ་ཐུང་མེད་པའི་རས་
དམར་སེར་གྱིས་གླན་པའི་སྟོད་འགག་གྱོན་གྱི་ཡོད། ང་ཚོའི་དགོན་སྡེའི་གྲྭ་ཆས་ནི་
ཆ་ཤས་གཉིས་ལས་གྲུབ་ཡོད། སྨད་ཆའི་ཤམ་ཐབས་ལ་རྐང་པ་གོམ་འགྲོས་བདེ་
བའི་ཆེད་ལྟེ་སུལ་ཁ་ཤས་ཡོད་པ་དང༌། སྐ་རགས་ཀྱིས་སྐེད་པར་བཅིངས་ཡོད།
སྟོད་ཀྱི་ཆ་ནི་ཕུ་ཐུང་མེད་པའི་སྟོད་འགག་དང་དེའི་མཐར་གཟན་ལྷུག་ལྷུག་གཅིག་
གིས་ལག་པ་གཡོན་མ་བཏུམས་ཤིང་གཡས་པ་ཕྱིར་བཏོན་ནས་འཇོག་གི་ཡོད།
ངོས་ལ་མཚོན་ན་མགོ་སྐྲ་བཞར་ཡོད་ཅིང་། མར་ཊན་ནི་རྒྱུན་ལྡན་གྱི་སྤྱི་ཐེར་ཞིག་
རེད། དེར་བརྟེན་སྐྲ་འཇོག་སྟངས་ཀྱི་ཁྱད་པར་མ་གཏོགས་ངེད་གཉིས་ཀྱི་མཐོང་
སྣང་ལ་འདྲ་ཆོས་གཞན་ཕལ་ཆེར་གང་ཡང་མེད།
མར་ཊན་ཁོང་དུས་ཚོད་ཏག་ཏག་ཅིག་ལ་ཕེབས་སོང་། ངོས་རང་བྲོས་བྱོལ་
ལ་ཡོང་རྗེས་བོད་མི་སྟོང་ཕྲག་མང་པོ་རྒྱ་གར་ནང་བྲོས་བྱོལ་དུ་སླེབས་པ་རྣམས་
ལ་གཞིས་ཆགས་གསར་རྒྱག་བྱ་རྒྱུའི་ཐོག་མའི་ལས་འགན་དེ་གྲུབ་ཟིན་པ་རེད།
ང་ཚོའི་སྤྱི་ཚོགས་ཀྱི་དགོས་མཁོ་གཙོ་བོ་གཞན་ཞིག་ནི་སྐྱབས་བཅོལ་བུ་ཕྲུག་
རྣམས་ལ་སློབ་གྲྭ་འཛུགས་རྒྱུ་དེའང་རྒྱ་གར་གཞུང་གི་བཀའ་དྲིན་ལ་བརྟེན་ནས་
ལེགས་གྲུབ་ཟིན། དེར་བརྟེན་སྤྱི་ལོ་༡༩༦༠ དུས་དཀྱིལ་ནས་བཅུ་ཕྲག་དེའི་
མཇུག་བར་ངོས་སྒེར་ལ་དཔྱད་ཞིབ་ཀྱིས་བསམ་བློ་གཏོང་རྒྱུ་དང་། ཆོས་ཕྱོགས་
ཀྱི་བསམ་སྒོམ། སྒོམ་སྒྲུབ་ཀྱི་ཉམས་ལེན་ལ་ཞུགས་རྒྱུའི་སྐལ་བཟང་གི་དུས་ཚོད་
ཅིག་ཐོབ་ཡོད། ལྷག་པར་དུ་ངོས་ནས་བོད་ནང་སློབ་གཉེར་ཟིན་པའི་གཞུང་ཆེན་
ཁག་ལ་བསྐྱར་ཀློག་དང་། ཁྲིད་དང་ཉམས་ལེན་གསར་པ་རིམ་པ་མང་པོ་རྩད་
ཞིབ་བྱ་རྒྱུ་བྱུང་། ངོས་ཀྱི་སྒོམ་ཉམས་ལེན་དང་ལྟ་གྲུབ་ལ་བསམ་ཞིབ་བྱ་རྒྱུ་གཏིང་
ཟབ་ཏུ་གཏོང་ཕྱིར་སྐབས་རེ་གཟའ་འཁོར་ཁ་ཤས་དང་སྐབས་རེ་ཟླ་བ་རེ་ཟུང་གི་
གོ་སྐབས་ཀྱང་ཐོབ་ཡོད། ཡོངས་འཛིན་རྣམ་གཉིས་ངོས་དང་མཉམ་དུ་དྷ་རམ་ས་
ལར་བཞུགས་ཡོད། དེ་བཞིན་བཀའ་གྲོལ་ཞུ་དགོས་པའི་དུས་ལ་སློབ་སྟོན་བཟང་
པོ་གནང་མཁན་སྙན་གྲགས་ཅན་གྱི་བོད་པའི་སློབ་དཔོན་གཞན་ཁ་ཤས་བཞུགས་
ཡོད། དེར་བརྟེན་ངོས་ནས་ཀུན་ཁྱབ་སྙིང་རྗེ་རྒྱུད་ལ་སྦྱོང་རྒྱུ་དང་དེ་བཞིན་སྟོང་པ་
ཉིད་ལ་དམིགས་པའི་ཉམས་རྟོགས་ཟབ་ཏུ་གཏོང་སླད་སྒོམ་སྒྲུབ་ཐོག་དུས་ཚོད་
མང་པོ་བཏང་ཡོད། སྟོང་པ་ཉིད་ནི་དཔལ་ནཱལནྡྲའི་ཆོས་བརྒྱུད་ནས་གནས་ལུགས་
མཐར་ཐུག་ཏུ་ངེས་པ་རྙེད་པའི་ཆོས་ཀུན་གྱི་ཟབ་མོ་རྟེན་ཅིང་འབྲེལ་བའི་རང་བཞིན
དངོས་དེ་ཡིན། ཐོ་མ་སི་མར་ཊན་ཁོང་ངོས་ཐུག་འཕྲད་ལ་ཕེབས་དུས། ངོས་ནས་
ཁོང་དང་མཉམ་དུ་བཀའ་མོལ་མང་པོ་གནང་པ་བརྒྱུད་བགྲོ་གླེང་ལྷུག་པོ་བྱུང་ཞིང་།
དེ་དག་ཁ་ཤས་ནི་ངོས་སྒེར་གྱི་ཆོས་ཕྱོགས་ཀྱི་མྱོང་བའི་སྐོར་ལ་རེད།
མར་ཊན་ནི་ལུས་དང་སེམས་གཉིས་ཀའི་ཆ་ནས་སྟོབས་དང་ལྡན་པ་ཞིག་
དང་། ལུས་ནི་རུས་ཚུགས་ཧ་ཅང་ཆེ། ཁོང་ནི་འཛམ་གླིང་སྤྱི་ལ་དོ་ཁུར་གཏིང་ཟབ་
གནང་མཁན་གྱི་གྲྭ་པ་ཞིག་དང་། སེམས་དོན་གྱི་ནུས་སྟོབས་ཀྱིས་འགྲོ་བ་མིའི་
སེམས་ཀྱི་རྨ་ཁ་གསོ་ཐུབ་པར་ཡིད་ཆེས་བྱེད་མཁན་ཞིག སེམས་དོན་གྱི་འཚོལ་
ཞིབ་བྱ་རྒྱུར་འདུན་པ་ཆེན་པོ་ཡོད་མཁན་ཞིག་ཡིན་པ་ངོས་ནས་ཤེས་རྟོགས་བྱུང་།
ཆོས་ལུགས་ནང་ཁུལ་གྱི་བགྲོ་གླེང་ལ་རྒྱབ་སྐྱོར་བྱེད་མཁན་ཞིག་ཡིན་པའི་ཆ་ནས།
ཁོང་གིས་སྲོལ་རྒྱུན་ཆོས་ལུགས་གཞན་གྱི་ནང་དོན་མཐིལ་ཕྱིན་པ་ཤེས་ཐབས་
དང་།ངོས་དང་བགྲོ་གླེང་གནང་བའི་ནང་ཆོས་ལ་མཚོན་ནའང་དེ་དེ་བཞིན་དུ་གནང་
སྟེ༑ ཁོང་གིས་ཆོས་ལུགས་གཞན་ནས་བསྟན་པའི་བསླབ་བྱའི་བྲོ་བ་དངོས་དེ་མྱོང་
ཐུབ་ཐབས་གནང་གི་འདུག ངོས་ལ་མཚོན་ན། ཁོང་གིས་ནང་ཆོས་ལ་འཇུག་ཚུལ་
དེས་སེམས་འགུལ་རྣལ་མ་ཞིག་བྱིན་བྱུང་། དེས་ཁོང་སྒེར་གྱི་ཆོས་ལུགས་ཀྱི་
མཚམས་ལས་བརྒལ་ཏེ་ཆོས་ལུགས་གཞན་ལ་རྟོག་ཞིབ་བྱ་རྒྱུའི་སྙིང་སྟོབས་ཆེན་
པོ་ཡོད་པ་མངོན། ངེད་གཉིས་བགྲོ་གླེང་གནང་བའི་རིང༌། ཁོང་གིས་ཡང་ནས་ཡང་
དུ་ངོས་ལ་སྤྱན་ཧུར་རེར་གཟིགས་ནས་ངེད་གཉིས་ཀྱི་བགྲོ་གླེང་ནང་ཁོང་གིས་རྩེ་
གཅིག་ཏུ་ཐུགས་སྣང་གནང་གི་ཡོད་པ་མངོན་གྱི་འདུག
ངོས་ཐོ་མ་སི་མར་ཊན་མཆོག་དང་མཇལ་འཕྲད་བྱུང་བ་དེས་ཡི་ཤུའི་ཆོས་
ལུགས་ཀྱི་ཕྱུག་ཅིང་གཏིང་ཟབ་པའི་གནད་ལ་ངོས་ཀྱི་མིག་ཕྱེས་པ་ལྟ་བུ་བྱུང་བ་
གོར་མ་ཆག ངེད་གཉིས་ཀྱི་མི་ཚེའི་ནང་མངོན་གསལ་དོད་པོའི་འདྲ་ཆོས་གང་ཙམ་
ཡོད་པ་དེ་ངོས་ནས་ཕྱིས་སུ་ཤེས་རྟོགས་བྱུང་། ཁོང་གིས་རང་དགོན་དུ་ཞོགས་པའི
ཆུ་ཚོད་༢།༣༠ ནས་ཁོང་གི་ཉིན་མོ་འགོ་འཛུགས་ཀྱི་འདུག ངའི་ཉིན་མོ་ནི་ཞོགས་
པའི་ཆུ་ཚོད་༣།༣༠ ནས་འགོ་འཛུགས་བྱེད། ཁོང་གིས་ཀྱང་ཞོགས་པ་ཆུ་ཚོད་
མང་པོ་ཞལ་འདོན་དང་ངག་བཅད་ཐོག་བསམ་སྒོམ་གནང་སྟེ་ཞོགས་ཇ་སྔ་པོ་ནས་
བཞེས་པ་ནི་ངོས་དང་གཅིག་མཚུངས་ཡིན། ཁོང་ནི་རང་ཉིད་སྒེར་གྱི་ཡི་ཤུའི་ཆོས་
ལ་དད་དམ་གཡོ་བ་མེད་པར་གནས་པའི་ཐོག་ཆོས་ལུགས་ནང་ཁུལ་དུ་བགྲོ་གླེང་
དགོས་པར་རྒྱབ་སྐྱོར་གནང་མཁན་མཁྱེན་རྒྱ་ཆེ་བ་ཞིག་ཡིན། ཆོས་ལུགས་ཕན་
ཚུན་གྱི་བསླབ་བྱ་ཟབ་མོ་དེ་དག་ཤེས་པའི་ཐོག་ལ་གཞི་བཞག་སྟེ་འཛམ་གླིང་ནང་
གི་རླབས་ཆེན་ཆོས་ལུགས་ཁག་གི་རྗེས་འབྲང་པ་རྣམས་ཀྱི་དབར་མཛའ་མཐུན་
དགོས་པར་རྒྱབ་སྐྱོར་གནང་མཁན་ཞིག་ཀྱང་ཡིན། ཁོང་ནི་ངོས་དང་འདྲ་བར་གྲྭ་
པ་ཞིག་ཡིན་པའི་ཆ་ནས་མི་ཚེ་ཚངས་སྤྱོད་ལ་གནས་ཏེ་གཞན་སེམས་ཅན་གྱི་དོན་
སྒྲུབ་བཞིན་ཡོད་པ་ནི་བརྗོད་ག་ལ་དགོས།
ཁོང་གི་དྲུང་ནས་ཤེས་རྟོགས་བྱུང་བ་གཙོ་བོ་ཞིག་ནི། ངས་ཐེངས་མང་བསམ་
བློ་བཏང་སྟེ་བསམ་ཚུལ་སྤེལ་རེས་བྱས་པའི་གནད་དོན་དེའི་ཐོག་ཁོ་རང་ལ་ངེས་
ཤེས་གཏིང་ཟབ་པོ་འདུག ཁོང་གིས་ངོས་ལ། ངེད་ཅག་འཛམ་གླིང་ཆོས་ལུགས་
ནང་ཉམས་ལེན་པའི་ཚོགས་སྡེ་གཅིག་ཡིན་པའི་ཆ་ནས་ཆོས་ལུགས་ཀྱི་གནས་
སྟངས་ནི། དཔེར་ན། ཡི་ཤུའི་ཆོས་དང་ནུབ་ཕྱོགས་ཀྱི་དགོན་སྡེའི་ཁས་ལེན་ལ་
ཚུལ་བཞིན་དུ་གནས་ཏེ་ནང་པ་སངས་རྒྱས་པའི་བསླབ་ཁྲིམས་དང་ཉམས་མྱོང་
ལྟ་བུ་ལ་སློབ་སྦྱོང་གཏིང་ཕྱིན་པ་བྱ་རྒྱུའི་དུས་ལ་སླེབས་ཡོད་ཅེས་གསུངས་པ་དེ།
ཕྱིས་སུ་ཁོང་གིས་ཨེ་ཤི་ཡའི་གསར་དེབ་ཐོག་པར་འགྲེམས་གནང་ཡོད། དེ་ནི་ནང་
ཆོས་ཀྱི་ཕྱོགས་ནས་ཀྱང་གཅིག་མཚུངས་བདེན་པ་ཡིན། ངའི་བསམ་པར། ཆོས་
ལུགས་ནང་ཁུལ་གྱི་བཅོས་མིན་གྱི་བགྲོ་གླེང་གི་སྙིང་པོ་དེ་ངེས་པར་དུ་ངེས་ཤེས་
འདིའི་སྟེང་གཞི་རྟེན་ཚུགས་པ་ཞིག་དགོས།
ཡིད་སྐྱོ་བ་ཞིག་ལ་ཐོ་མ་སི་མར་ཊན་ཁོང་ངོས་དང་མཇལ་འཕྲད་བྱུང་ནས་
བདུན་ཕྲག་ཁ་ཤས་རྗེས་དགུང་ལོ་༥༣ ཐོག་གློ་བུར་དུ་ཐཱ་ལེན་ཌ་ཡུལ་དུ་སྐུ་
གཤེགས་སྟབས་འཛམ་གླིང་འདི་ནས་རླབས་ཆེན་གྱི་ལེགས་སྐྱེས་འབུལ་མཁན་
ཆོས་ཕྱོགས་ཀྱི་སྐྱེས་བུ་དམ་པ་ཞིག་བརླགས་པ་རེད། ལྷག་པར་དུ་ཆོས་ལུགས་
ནང་ཁུལ་དུ་གོ་རྟོགས་དང་མཛའ་མཐུན་གོང་མཐོར་གཏོང་དགོས་པ་དང་། དེ་
བཞིན་དུ་ཆོས་དད་ཅན་དང་ཆོས་དད་མེད་མཁན་གྱི་འཛམ་གླིང་དེ་གཉིས་དབར་
གོ་རྟོགས་སྤེལ་དགོས་པའི་གཉན་འཕྲང་གི་དུས་འདིར་དེ་འདྲའི་ཆོས་ཕྱོགས་ཀྱི་
རླབས་ཆེན་མི་སྣ་ཞིག་བརླགས་པ་རེད། ངོས་སྒེར་གྱི་ངོས་ནས་གྲོགས་པོ་གཅིག་
མེད་པ་ཆགས་པ་དང་། ཆོས་ལུགས་ནང་ཁུལ་གྱི་བགྲོ་གླེང་གོང་སྤེལ་གཏོང་བར་
གལ་ཆེའི་མཛའ་གྲོགས་ཤིག་དང་བཤེས་གཉེན་ཞིག་བརླགས་པ་རེད།
ཧ་ལམ་ལོ་ངོ་ཉི་ཤུ་ཙམ་གྱི་རྗེས་ངོས་རང་མཐར་ཨ་རིའི་ཀེན་ཊཀ་ཀི་
(Kentucky) མངའ་སྡེའི་ནང་ཆགས་པའི་མར་ཊན་གྱི་དགོན་པ་གྷེ་སི་མ་ནིར་
(Gethsemani Abbey) འགྲོ་རྒྱུའི་གོ་སྐབས་བྱུང༌། ཁོང་གང་དུ་བཞུགས་སའི་
གནས་དེ་མཇལ་དུས་སེམས་འགུལ་ཆེན་པོ་ཐེབས་བྱུང་། ལྷག་པར་དུ་ཁོང་གི་
གྲྭ་ཤག་ནང་ཁེབས་དང་རྒྱས་སྤྲོས་མེད་པ་དེས་ཁོང་ངག་བཅད་དང་། ཞི་འཇམ།
དབེན་པ། ཤེས་རབ་ཀྱི་བློ་མིག་འབྱེད་པ་ལ་བརྩོན་པའི་གྲྭ་པ་རྣམ་དག་གཅིག་ཡིན་
པ་མངོན་གྱི་འདུག ཁོང་གི་སྤྲོས་མེད་ཀྱི་མི་ཚེ་སྐྱེལ་སྟངས་དེས་བོད་ཀྱི་གཏམ་
དཔེར། རང་ལ་ལྟོས་ནས་བྱ་ཉུང་དོན་ཉུང་དང༌། གཞན་ལ་ལྟོས་ནས་བྱ་མང་དོན་
མང་ཞེས་པ་དེ་ཡིད་ལ་ཤར་བྱུང་། དེ་ནས་བཟུང་ཡི་ཤུ་དང་ནང་པའི་དབར་གྱི་བགྲོ་
གླེང་ཚོགས་ཐེངས་མང་པོའི་སྐབས་ཁོང་གི་དགོན་པ་དེར་ང་རང་བསྐྱར་དུ་ཕྱིན་
པ་ཡིན། དེར་མཉམ་ཞུགས་བྱ་མཁན་ཁོངས་སུ་ཡི་ཤུའི་དགོན་པ་འདྲ་མིན་དང་དེ་
བཞིན་བོད་ཀྱི་དགེ་འདུན་པའང་ཡོད།

བོད་ཀྱི་འདས་དོན་ལས་བྲག་ཆ་ཁ་ཤས།

ཕྱིས་སུ་ངོས་ནས་བོད་ཀྱི་ལོ་རྒྱུས་ནང་ཕྱིར་བལྟས་ཤིག་བྱ་དུས། བོད་ཀྱི་ནང་ཆོས་
དང་ཡི་ཤུའི་ཆོས་ལུགས་གཉིས་སྔ་མོ་དུས་རབས་བཅུ་བདུན་པ་ནས་ཐུག་འཕྲད་
བྱུང་བ་ཤེས་རྟོགས་བྱུང་། སྐབས་དེར་བོད་ཀྱི་ནུབ་ཕྱོགས་ས་ཁུལ་གྱི་གུ་གེ་རྒྱལ་
ཁམས་ནས་རྒྱ་གར་ས་གནས་གྷོཝཱར་(Goa)རྟེན་གཞི་བྱས་པའི་ཚོགས་སྡེ་གཅིག་
ལ་རྩ་ཧྲེང་རྫོང་དུ་ཡི་ཤུའི་ཆོས་ལུགས་ཁྱབ་སྤེལ་ཁང་ཞིག་སྒོ་འབྱེད་བཅུག་པ་དང་།
དེར་སྤྱི་ལོ་༡༦༢༦ ལོར་བོད་ནང་ཡི་ཤུའི་མཆོད་ཁང་གི་རྨང་རྡོ་ཐོག་མར་བཏིང་
ཡོད། དུས་རབས་བཅོ་བརྒྱད་པའི་སྟོད་དུ་བོད་ནང་ཆོས་ལུགས་ཁྱབ་སྤེལ་གཏོང་དུ་
སླེབས་མཁན་ཡི་ཤུའི་ཆོས་དཔོན་གཅིག་ནི། ཨི་ཊ་ལིའི་ཡུལ་ནས་ཡིན་པའི་ཨིབ་
པོ་ལི་ཊོ་ཌ་སི་ཌ་རི་(Ippolito Desideri) ཞེས་པ་ཁོང་ཡིན། ཧ་ལས་པ་ཞིག་ལ་
ཡབ་ཌ་སི་ཌ་རི་ཁོང་གིས་བོད་དབུས་ཁུལ་དུ་ལོ་བཅུ་གཉིས་ཙམ་བཞུགས་པ་དང་།
དེ་ཡང་མང་ཆེ་བ་རྒྱལ་ས་ལྷ་སའི་ནང་བཞུགས་ཐུབ་པ་བྱུང་ཡོད། ནང་ཆོས་ཀྱི་ལྟ་
ཚུལ་དང་ཆོས་ལུགས་ཀྱི་ཉམས་ལེན་ཟབ་ཆོས་ལ་ཡིད་དབང་འཕྲོག་སྟེ་ཁོང་གིས་
བོད་ཀྱི་སྐད་ཡིག་ལ་ནང་བྱན་ཆུད་པར་བྱས་པ་མ་ཟད། ད་དུང་སློབ་གཉེར་ཤུགས་
ཆེ་བའི་དགོན་སྡེའི་ཤེས་ཡོན་སློབ་ཚན་གྱི་གཙོ་བོར་གྱུར་པའི་ནང་པའི་གཞུང་
ལུགས་གཙོ་གྲས་ཁ་ཤས་ལ་དཀའ་ངལ་ཁྱད་གསོད་ཀྱིས་སློབ་གཉེར་གནང་འདུག
ཁོང་གིས་ལྷ་སའི་ཉེ་འགྲམ་དུ་ཆགས་པའི་གདན་ས་ཆེན་པོ་སེ་ར་ནས་ཡིན་པའི་གྲྭ་
པ་མང་པོ་དང་གྲོགས་སྒྲིག་གནང་སྟེ་ཁོང་ཚོ་དང་མཉམ་དུ་ཆུ་ཚོད་མང་པོ་རྩོད་པ་
དང་བགྲོ་གླེང་གནང་གི་ཡོད་སྐོར་བཤད་སྲོལ་ཡོད།
སར་བཞུགས་པའི་རིང་ཁོང་གིས་བོད་ཡིག་ནང་གཞུང་མཐུག་པོ་ཞིག་
བརྩམས་འདུག ཁོང་གིས་བོད་ཀྱི་ནང་པའི་མཁས་པའི་བྱ་བ་མང་པོའི་མ་དཔེ་
བཀོལ་སྤྲོད་བྱས་ཡོད་པ་དང་། དེ་ཡང་ས་བཅད་གསུམ་གྱི་ཐོག་ནས་བརྗོད་དོན་
རྣམས་བཀྲལ་ཡོད། ས་བཅད་གསུམ་ནི། དང་པོ། གཞན་ལུགས་དགག་པ་དང་།
གཉིས་པ། རང་ལུགས་གཞག་པ། གསུམ་པ། རྩོད་པ་སྤོང་བ་བཅས་སོ། ཁོང་གི་
བརྩམས་ཆོས་དེའི་ནང་ནང་པའི་རྣམ་གཞག་གཙོ་གྲས་ཁག་སྟེ། ལས་འབྲས་དང་།
སྐྱེ་བ་སྔ་ཕྱི། སྟོང་ཉིད་བཅས་ཀྱི་ཐོག་ལ་རང་ཉིད་ཀྱིས་དགག་གཞག་བྱས་ཡོད།
དེ་རྗེས་ཁོང་གིས་ནང་པའི་ལྟ་གྲུབ་ཀྱི་ཐ་སྙད་དང་ཚིག་སྦྱོར་བཀོལ་ཏེ་ཡི་ཤུའི་
ཆོས་ལུགས་ནང་བཤད་པའི་རྩ་ཆེའི་ངོ་བོ་གསུམ་འདུས་(Holy Trinity) ཀྱི་ལྟ་
གྲུབ་ཀྱི་ཕྱོགས་བཟུང་སྟེ་རྩོད་པ་བྱས་པ་དང་། ནང་པའི་ལྟ་གྲུབ་ཀྱི་ཐོག་ནས་འབྱུང་
སྲིད་པའི་དགག་པ་ཁག་ལ་ལན་བརྒྱབ་ཡོད། ཌ་སི་ཌ་རི་ཡི་ཐོག་མའི་བརྩམས་
ཆོས་དེ་ཁོང་རང་ཉིད་ཀྱིས་བོད་ཡིག་ཐོག་ལག་བྲིས་གནང་ཡོད་པ་དེ་ད་ལྟའང་ཝེ་
ཊི་ཁཱན་(Vatican) དཔེ་མཛོད་ཁང་དུ་ཡོད་པ་ངོས་ལ་བཤད་མཁན་བྱུང་། དང་
ཐོག་ཁོ་རང་བོད་ལ་ཆོས་ལུགས་ཁྱབ་སྤེལ་གཏོང་བར་སླེབས་པ་ཞིག་དང་སྒོས་སུ་
བོད་མི་རྣམས་ཡི་ཤུའི་ཆོས་ལུགས་ནང་སྒྱུར་བར་སླེབས་ཀྱང་། ཁོང་རང་བོད་ཀྱི་
རིག་གཞུང་ནང་ཞུགས་པའི་ཉམས་མྱོང་ལས་ཆོས་ལུགས་ནང་ཁུལ་གྱི་བགྲོ་གླེང་
ཐད་ཆེས་སྔ་བའི་རྟགས་མཚན་ཁྱད་པར་ཅན་ཞིག་བསྐྲུན་ཡོད། བོད་ཀྱི་མཁས་པ་
གཅིག་གིས་ཁོང་གི་གཞུང་དེ་ཀློག་རྒྱུ་བྱུང་འདུག་པ་ལྟར་ན། (ད་དུང་པར་སྐྲུན་བྱས་
མེད།) གཞུང་དེའི་འགོ་དེར་ཆོས་ལུགས་ཕན་ཚུན་གཤིབ་བསྡུར་གྱི་ལམ་ནས་
སྦྱངས་ན་ཕན་ཐོགས་ཡོད་ཚུལ་ཤུགས་ཆེན་པོས་བསྒྲུབས་པར་གསལ། དཔེར་ན།
ངོས་ལ་བརྗོད་དོན། གལ་ཏེ་སུས་རང་དང་གཞན་གྱི་ཆོས་ལུགས་དབར་མཚུངས་
ཆོས་ཤིག་རྙེད་ན། དེས་ཤུགས་ལ་གཉིས་ཀ་ཁས་ལེན་ཐུབ་པར་ཕན་ཐོགས་ཡོད་
ཅེས་ཌ་སི་ཌ་རི་ཡིས་ནན་བརྗོད་བྱེད་པར་གྲགས། ཁོང་གིས་ཆར་ཆུ་དང་རྒྱུག་ཆུ་
སོགས་ཆུ་ཁུངས་མི་འདྲ་བ་གསུམ་དྲངས་ཏེ་བཏབ་པའི་ལྗོན་ཤིང་གི་དཔེ་མཚོན་
ཞིག་བཞག་སྟེ། ལྗོན་ཤིང་ནི་འགྲོ་བ་མིའི་སྲོག་དང་འདྲ་ཞིང་། ཆུ་ཁུངས་མི་འདྲ་བ་
གསུམ་པོ་ནི་དེ་ཡུན་གནས་དང་འཚོ་སྐྱོང་བྱེད་པའི་ཆོས་ལུགས་མི་འདྲ་བ་ཁག་
མཚོན་གྱི་ཡོད། ཉིན་གཅིག་གལ་ཆེའི་ཡིག་ཆ་འདི་ཕབ་སྒྱུར་དང་ཉམས་ཞིབ་
ལེགས་པར་བྱས་ཏེ་འཛམ་གླིང་ནང་རྒྱ་གང་ཆེར་ཐོབ་ཐུབ་པའི་རེ་བ་བྱེད་ཀྱི་ཡོད།
རྗེས་ཀྱི་ལོ་འགའི་ནང་ཨི་ཊ་ལིར་ཕྱོགས་སྐྱོད་ཀྱི་སྐབས་ཤིག་ལ་ངོས་ནས་ཌ་སི་ཌ་
རི་ཁོང་ཐོག་མར་ཕེབས་སའི་དགོན་གནས་དེར་ཆོས་མཇལ་དུ་འགྲོ་རྒྱུ་ཐག་བཅད་
པ་ཡིན།
ཆོས་ལུགས་ཕན་ཚུན་གྱི་བགྲོ་གླེང་དང་ལྷག་པར་དུ་ཨེ་ཤི་ཡའི་ཆོས་ལུགས་
གཙོ་གྲས་ཁག་དབར་བགྲོ་གླེང་བྱ་རྒྱུའི་བསམ་ཚུལ་ཧ་ལམ་མེད་པའི་སྐབས་དེར།
ཌ་སི་ཌ་རིས་ནང་ཆོས་ཀྱི་ལྟ་གྲུབ་དང་ཉམས་ལེན་ཐད་ཐོས་བསམ་གནང་སྟེ། ཁྱབ་
ཁོངས་འདིའི་སྲོལ་འབྱེད་པོ་ངོ་མ་དེ་ཆགས་ཡོད། ངོས་ནས་ཁོང་ནི་ཐོ་མ་སི་མར་
ཊན་གོང་གི་སྣེ་ཁྲིད་པ་ཞིག་ཏུ་ལྟ་གི་ཡོད།
ངོས་ཀྱི་གོང་གི་བོད་ཀྱི་བླ་ཆེན་གོང་མ་ཚོའི་ཁྲོད་ནས་ཨེབ་ར་ཧེམ་
(Abraham)ཆོས་ལུགས་དང་ཐུག་འཕྲད་ཉེ་ཤོས་གནང་མཁན་ཞིག་ནི་པཎ་ཆེན་
སྐུ་ཕྲེང་དྲུག་པ་དཔལ་ལྡན་ཡེ་ཤེས་ཡིན། ཁོང་ནི་དུས་རབས་བཅོ་བརྒྱད་པའི་ནང་
བོད་ནང་ཆོས་ཕྱོགས་ཀྱི་དབུ་ཁྲིད་གལ་ཆེན་ཞིག་ཡིན། ཁོང་གི་ཡུམ་ནི་རྒྱ་གར་
བྱང་ཕྱོགས་ལ་དྭགས་ཁུལ་ནས་ཡིན་པར་བརྟེན་ཁོང་གིས་ཧིན་སྐད་བདེ་པོ་སྐྱོན་
ཐུབ་ཀྱི་ཡོད། བཤད་སྲོལ་ལྟར་ན། ཁོང་གིས་ཆོས་ལུགས་གཞན་གྱི་མཁས་པ་
དང་ཉམས་ལེན་པ་ཚོའི་མཉམ་དུ་འཆར་ཅན་ཡུན་རིང་ཆོས་ལུགས་ཐད་བགྲོ་གླེང་
གནང་རྒྱུར་མཉེས་པོ་གནང་གི་འདུག དོན་དངོས་ཐོག་ཁོང་གི་གདན་ས་བཀྲ་ཤིས་
ལྷུན་པོའི་ཚོགས་སྡེ་དེས་ཧིནྡུ་དང༌། ཁ་ཆེ། ཡི་ཤུ་སོགས་ཆོས་ལུགས་སྣ་ཚོགས་
ཀྱི་སློབ་དཔོན་མང་པོར་མཐུན་འགྱུར་གནང་ཡོད་ཅིང་། ཁོང་གི་སྐུ་འཁོར་ནང་མའི་
ལས་སྣེའི་ཁྲོད་ཧིནྡུ་དང་ཁ་ཆེའི་ཆོས་པ་ཁ་ཤས་ཡོད། ཁོང་གི་ད་དུང་ཨིན་ཇིའི་
དཔོན་རིགས་ཇོར་ཇི་བྷོ་གྷལ་(George Bogle) དང་མཉམ་དུ་མཛའ་མཐུན་ཡུན་
རིང་བཙུགས་ཤིང་། བྷོ་གྷལ་བརྒྱུད་ཁོང་གིས་དེང་སྐབས་ཚན་རིག་དང་ཚན་རྩལ་
གྱི་འཛམ་གླིང་སྐོར་ལ་གསན་བཞེས་གནང་ཐུབ་པ་རེད། བྷོ་གྷལ་གྱིས་པཎ་ཆེན་སྐུ་
སྒེར་གྱི་རེ་སྐུལ་ལ་བརྟེན་ནས་བཀྲ་ཤིས་ལྷུན་པོར་རྒྱང་ཤེལ་གཅིག་ཐེ་བའི་འཕྲུལ་
ཆས་འདྲ་མིན་བསྣམས་ཡོད་པ་རེད། ཁོང་གིས་ཆོས་ལུགས་གཞན་གྱི་མཁས་པ་
དང་ཉམས་ལེན་པ་ཚོ་དང་འབྲེལ་གཏུག་གནང་བ་དེ་རང་ཉིད་སྒེར་གྱི་ཐུགས་གཉེར་
ཙམ་ལས་རྒྱ་ཆེ་བའི་བོད་ཀྱི་དགོན་སྡེ་ཁག་ལ་ཤུགས་རྐྱེན་མ་ཐེབས་པ་ནི་བློ་ཕམ་
གྱི་གནས་ཞིག་ཡིན། གལ་ཏེ་ཁོང་གིས་ནང་ཆོས་དང་འཛམ་གླིང་གི་གྲགས་ཆེ་བའི་
ཆོས་ལུགས་གཞན་དང་། ལྷག་པར་དུ་ཨེབ་ར་ཧེམ་ཆོས་ལུགས་བཅས་ཀྱི་དབར་
ལ་མཐུན་པ་དང་མི་མཐུན་པའི་ཆ་དེ་དག་གི་ཐོག་ཁོང་སྒེར་གྱི་དགོངས་ཚུལ་བྲིས་
གནང་ཡོད་ན། ཕན་ཐོགས་ཧ་ཅང་ཆེན་པོ་བྱུང་ཡོད་ངེས་རེད།
གང་ལྟར་ཡང་། ཁོང་གིས་ཁ་ཆེའི་ཆོས་ལུགས་དང་འབྲེལ་བ་གནང་བ་དེས་
ཡིད་དབང་འཕྲོག་པའི་བྱུང་བ་ཞིག་བཞག་ཡོད། ཕ་ལུ་འཇུ་ཞེས་པའི་ཁ་ཆེའི་མིང་
ཐོག་ནས་བོད་ཀྱི་སྐད་ཡིག་ནང་བསྟན་བཅོས་ཐུང་ཐུང་ཞིག་བརྩམས་ཡོད། དེ་ནི་ད་
ལྟའི་བར་བོད་ཀྱི་དམངས་ཁྲོད་དུ་ཧ་ཅང་དར་ཁྱབ་ཆེན་པོ་ཡོད་ཅིང་། བསྟན་བཅོས་
དེ་ཡུལ་མི་རང་བཞིན་གྱི་གཏམ་དཔེའི་འགྲོ་ལུགས་ཤུགས་ཆེའི་ཐོག་ཚིགས་བཅད་
དུ་བྲིས་ཏེ། ཁ་ཆེ་ཕ་ལུའི་བསླབ་བྱ་དེ་གཤམ་གྱི་ཚིག་རྐང་ཐེ་བའི་མཆོད་པར་
བརྗོད་པའི་ཐོག་ནས་འགོ་བརྩམས་ཡོད།
བོད་ཀྱི་སྐད་དུ་དཀོན་མཆོག་རིན་པོ་ཆེ།།
རང་རེའི་སྐད་དུ་གོ་བརྡ་ལ་ཕྱག་འཚལ་ལོ།།
ཚིགས་བཅད་འདིས་སྐད་ཡིག་གོ་བདེའི་ལམ་ནས་ནང་ཆོས་དང་ཁ་ཆེ་གཉིས་ཀའི་
ཐུན་མོང་དུ་གྱུར་བའི་ལུགས་ཟུང་གི་བསླབ་བྱའི་སྙིང་པོ་རྣམས་སྦྲེལ་ཏེ། རང་གི་མི་
ཚེ་འདིའི་བདེ་ཐབས་དང་དེ་ལས་གལ་ཆེ་བའི་ཚེ་ཕྱི་མའི་དབར་དབྱེ་འབྱེད་དགོས་
པ་བསྟན། གཞུང་དེས་སེམས་དོན་གྱི་ཉམས་ལེན་གྱི་སྙིང་པོ་དེ་སྐྱེ་འགྲོ་ཀུན་ལ་བདེ་
སྐྱིད་ཀྱི་གཞི་རྩ་བསྐྲུན་རྒྱུའི་ཐོག་ཏུ་གནས་པ་དང་། དེས་གཞན་གྱི་བདེ་ཐབས་ལ་
བསམ་ཤེས་བྱ་རྒྱུ་ནི་བླང་དོར་གྱི་བསླབ་བྱ་གལ་ཆེན་ཞིག་ཡིན་པ་དང་། གཞན་ལ་
ཞབས་ཞུ་སྒྲུབ་རྒྱུ་དེ་ཆོས་ཀྱི་སྙིང་པོ་ཡིན་པ་བཤད་ཡོད། མང་པོ་ཞིག་གིས་བསྟན་
བཅོས་འདིའི་མཛད་པ་པོ་ནི་པཎ་ཆེན་སྐུ་ཕྲེང་དྲུག་པ་ཁོང་རང་ཉིད་དམ། ཡང་ན།
ཁོང་དང་ཧ་ཅང་ཉེ་བའི་རབ་བྱུང་མཁས་པ་ཞིག་གིས་བྲིས་མིན་ནམ་སྙམ་གྱི་ཡོད།
གང་ལྟར་ཡང་། དེ་ནི་ཧ་ཅང་གྲགས་ཆེ་བས་འབྲི་ཀློག་མི་ཤེས་པའི་བོད་མི་ཚོས་
ཀྱང་ཚིགས་བཅད་ཁ་ཤས་བློ་ཐོག་ནས་སྐྱོར་གྱི་ཡོད། ངོས་ནས་དྲན་གསལ་ལ་ང་
རང་ཕྲུ་གུའི་སྐབས་རྩེད་མོ་རྩེ་གྲོགས་ཡིན་པའི་པོ་ཏ་ལའི་ནང་གི་གད་པ་འགས་
ཚིགས་བཅད་འདི་བློ་ཐོག་ནས་སྐྱོར་གྱི་ཡོད། ཁོང་ཚོའི་དགའ་ཤོས་བྱ་ས་དང་ངོ་
ཐོག་ཏུ་བོད་ཀྱི་གཏམ་དཔེར་གྱུར་པ་ཞིག་ནི།
ཁ་ཆེ་ཕ་ལུའི་སྙིང་གཏམ་བཤད་ཡོད་དོ།།
ཉན་དང་མི་ཉན་སོ་སོའི་བསམ་བློ་རེད། །ཅེས་པ་འདི་ཡིན།
གཞན་ཡང་དུས་རབས་བཅུ་གསུམ་པའི་ནང་བོད་ཀྱི་འགྲོ་མགོན་ཆོས་རྒྱལ་
འཕགས་པ་ཡོན་རྒྱལ་རབས་ཀྱི་སོག་པོའི་སེ་ཆེན་རྒྱལ་པོའི་ཕོ་བྲང་ནང་དབུ་བླར་
བཀུར་བའི་སྐབས། ཁོང་གིས་ཨེབ་ར་ཧེམ་ཆོས་ལུགས་སོགས་ཐེ་བའི་ཆོས་
ལུགས་གཞན་གྱི་མི་སྣ་དང་ཏན་ཏན་མཇལ་འཕྲད་གནང་ཡོད་རྒྱུ་རེད། སྟོན་པ་མ་
ཤི་ཀ་ལྷ་མི་གཉིས་སུ་གང་ཟག་ཐ་དད་ལ་འདོད་པའི་(Nestorian) ཡི་ཤུའི་རྗེང་
འབྲང་པ་དབུས་ཨེ་ཤི་ཡའི་ནང་དུས་རབས་མང་པོའི་རིང་གནས་པ་དང་། དུས་
མཚུངས་མར་ཁོ་ཕོ་ལོ་(Marco Polo) སོགས་ཡི་ཤུའི་གནམ་བདག་ཆོས་ལུགས་
(Catholic) པ་ཁག་གཅིག་སེ་ཆེན་རྒྱལ་པོའི་ཕོ་བྲང་དུ་སླེབས་ཡོད། དུས་རབས་
བཅུ་གཉིས་པའི་དུས་མཇུག་ནས་དབུས་ཨེ་ཤི་ཡའི་རྒྱལ་ཁབ་མང་པོའི་ནང་ཁ་ཆེའི་
ས་ལུགས་དེ་ཁོང་ཚོའི་ཆོས་ལུགས་གཙོ་བོར་བསྟེན་ཡོད། སོག་པོ་སེ་ཆེན་
རྒྱལ་པོས་རྒྱ་ནག་དབང་སྒྱུར་བྱ་དུས་ཡུལ་འདིར་ཁུང་ཙི་དང་ཏའོ་ཅའོ་ཆོས་ལུགས་
གཉིས་ཙམ་མ་ཟད་ད་དུང་ནང་ཆོས་སོགས་ཡུལ་དེ་གའི་གྲུབ་མཐའ་སྣ་ཚོགས་བྱུང་
ཡོད། དེར་བརྟེན་ཆོས་རྒྱལ་འཕགས་པར་རྒྱལ་པོའི་ཁྱབ་ཁོངས་ཀྱི་འཛམ་གླིང་
ཆོས་ལུགས་མང་པོའི་འགྲེལ་བཤད་དང་ཉམས་ལེན་རྒྱུས་ལོན་བྱུང་ཡོད་ངེས་རེད།
སྟབས་མི་ལེགས་པ་ཞིག་ལ་ཡང་བོད་ཀྱི་ཡིག་ཚགས་ནང་ཆོས་རྒྱལ་འཕགས་པས་
ཆོས་ལུགས་གཞན་ལ་མྱོང་འདྲིས་གནང་པའི་ལོ་རྒྱུས་འཁོད་མེད་ལ། ཆོས་ལུགས་
གཞན་གྱི་སྐོར་ལ་ཆོས་རྒྱལ་འཕགས་པས་དགོངས་ཚུལ་བརྗོད་པའི་གཞུང་གང་ཡང་
མཇལ་རྒྱུ་མེད། སྐད་ཡིག་གཞན་ནང་དུས་སྐབས་དེའི་རིང་གི་རྩོམ་རིག་མང་དུ་ཐོན་
སྟབས། གཅིག་བྱས་ན་ང་ཚོས་རྒྱ་ནག་ཡོན་རྒྱལ་རབས་སྐབས་ཆོས་ལུགས་སྣ་
ཚོགས་དབར་གྱི་རྙོག་ཟིང་དེ་དག་ཤེས་རྟོགས་ཐུབ་སྲིད།
ཆོས་ལུགས་གཞན་གྱི་དགོངས་ཚུལ་ཐོག་རྩོམ་གཞུང་གི་ཐོག་ནས་བོད་ཀྱི་
ལམ་ལུགས་ནང་གྲུབ་མཐའ་སློབ་གཉེར་བྱེད་པའི་ལོ་རྒྱུས་རིང་པོ་ཡོད་ཅིང་། དེར་
ནང་པ་དང་ནང་པ་མ་ཡིན་པའི་རྒྱ་གར་གྱི་སྲོལ་རྒྱུན་ལྟ་གྲུབ་ཆེ་ཁག་ཚང་མའི་
འདོད་ཚུལ་གླེང་ཡོད། ངོས་རང་གཞོན་ནུའི་དུས་ནས་དུས་རབས་བཅུ་གཉིས་པའི་
སྟོད་ལ་དབུས་པ་བློ་གསལ་གྱིས་མཛད་པའི་རྒྱ་གར་གྱི་ནང་པ་མ་ཡིན་པའི་ཆོས་
ལུགས་མང་པོའི་འདོད་ཚུལ་གང་འཚམ་རྒྱས་པོ་འཁོད་པའི་གཞུང་དེ་ཀློག་པ་དྲན་
གྱི་འདུག བོད་ཀྱི་གྲུབ་མཐའི་ཁོངས་ནས་རྒྱས་ཤོས་ནི། དུས་རབས་བཅུ་བདུན་
པའི་ནང་མཛད་པའི་ཀུན་མཁྱེན་འཇམ་དབྱངས་བཞད་པའི་གྲུབ་མཐའ་དེ་དང་།
དེར་ཡོངས་གྲགས་སུ་གྲུབ་མཐའ་ཆེན་མོ་ཞེས་ངོས་རང་ཆུང་དུས་སློབ་གཉེར་
བྱས་ཡོད།
གྲུབ་མཐའི་གཞུང་ལུགས་འདིའི་ནང་ང་ཚོས་མཇལ་བའི་གཞུང་ཁྱད་འཕགས་
གཅིག་ནི། དུས་རབས་བཅོ་བརྒྱད་པའི་ནང་བོད་ཀྱི་རྩོམ་པ་པོ་ཐུའུ་ཀྭན་ཆོས་ཀྱི་ཉི་
མས་མཛད་པའི་གྲུབ་མཐའ་ཤེལ་གྱི་མེ་ལོང་ངམ་ཐུའུ་ཀྭན་གྲུབ་མཐའ་རེད། དེའི་
ནང་ཨེ་ཤི་ཡའི་ཆོས་ལུགས་དང་ལྟ་གྲུབ་ཀྱི་འཕེལ་རིམ་ལོ་རྒྱུས་ལ་ཞིབ་བསྡུར་
གནང་བ་དང་། ཨེ་ཤི་ཡའི་གླིང་ནས་བྱུང་བའི་གྲུབ་མཐའ་གཙོ་གྲས་ཁག་གླེང་ཡོད།
གཞུང་དེ་ལེའུ་གསུམ་དུ་བསྡུས་ཏེ། ལེའུ་དང་པོའི་ནང་བྲམ་ཟེའི་ཆོས་བརྒྱུད་ལྔ་དང་
དེ་བཞིན་གཅེར་བུ་པ་སོགས་རིག་བྱེད་ཀྱི་སྲོལ་རྒྱུན་ནས་འགོ་བཙུགས་ཏེ། སྔ་མོའི་
རྒྱ་གར་གྱི་ཆོས་ལུགས་དང་ལྟ་གྲུབ་སྐོར་གླེང་བ་དང་། དེ་ནས་ཁོང་གིས་རྒྱ་གར་
གྱི་ནང་པའི་གྲུབ་མཐའ་སྨྲ་བ་བཞིའི་བྱུང་ཚུལ་གསལ་བར་གླེང་ཡོད། ལེའུ་གཉིས་
པའི་ནང་། སྔོན་གྱི་བོན་གྱི་ཆོས་བརྒྱུད་ཐེ་བའི་བོད་གངས་ཅན་གྱི་ལྗོངས་སུ་གྲུབ་
མཐའ་ཆེ་ཁག་གི་འབྱུང་ཁུངས་དང་དེ་དག་གི་འཕེལ་རིམ་རྒྱས་པར་བཀོད་ཡོད།
ལེའུ་མཐའ་མའི་ནང་། མ་ཧཱ་ཙི་ནའི་ཡུལ་གྱི་ཆོས་ལུགས་དང་། ལྷག་པར་དུ་ཁུང་ཙི་
དང་ཏའོ་ཅའོ་ཆོས་ལུགས་གཉིས་དང་རྒྱའི་ཐེག་ཆེན་གྱི་འཕེལ་རིམ་ལོ་རྒྱུས་འདོད་
ཚུལ་མདོར་ཙམ་བསྟན་ཡོད། རྒྱའི་ཡུལ་དུ་ཁུང་ཙི་ཆོས་ལུགས་ཀྱི་འཕེལ་རིམ་བྲིས་
པའི་ནང་། དོན་དངོས་ཐོག་ཁུང་ཙི་ཆོས་ལུགས་ཀྱི་རྗེས་འབྲང་པ་རྣམས་ཀྱིས་ཁོང་
ཚོའི་ལུགས་འདི་ཆོས་ལུགས་ལས་འཇིག་རྟེན་མི་ཆོས་ཀྱི་དོན་ལ་བརྩི་འདོད་ཆེ་
བ་ཡོད་ཅེས་ཐུའུ་ཀྭན་གྱིས་དཔྱད་ཞིབ་མཛད་ཡོད། ད་དུང་ཁོང་གིས་ཨེ་ཤི་ཡའི་
ཆོས་ལུགས་གལ་ཆེན་མང་པོའི་བརྗོད་གཞི། དཔེར་ན། ཐར་པ་དང་། སྐྱེ་བ་སྔ་ཕྱི།
ལས་འབྲས་སོགས་ཁུང་ཙི་ཆོས་ལུགས་ཀྱི་ཁྱད་ཆོས་སུ་གསལ་མེད་པ་ཁོང་གིས་
ངོས་འཛིན་བྱུང་བ་དང་། སྤྱི་ལོའི་སྔོན་གྱི་དུས་རབས་ལྔ་པའི་ནང་བྱོན་པའི་རྒྱའི་
སློབ་དཔོན་ཁུང་ཙེའི་གཞུང་དང་། སྤྱི་ལོའི་སྔོན་གྱི་དུས་རབས་གསུམ་པའི་ནང་བྱོན་
པའི་མིང་ཙེའི་གཞུང་དེ་དག་ནི་ཁུང་ཙེ་ཆོས་ལུགས་ཀྱི་བརྗོད་བྱའི་གཙོ་བོར་བཟུང་
ཡོད་ལ། དེ་དག་ནི་འཇིག་རྟེན་མི་ཆོས་ཀྱི་འགྲོ་ལུགས་ཀྱི་ཐོག་ནས་བསྟན་ཡོད།
ཁུང་ཙེ་ཆོས་ལུགས་ཀྱི་བསླབ་གཞུང་ནས་རྒྱ་ནག་དང་ཨེ་ཤི་ཡའི་ཤར་ཕྱོགས་ཀྱི་
སྤྱི་ཚོགས་གཞན་ཚོའི་ནང་ཆོས་ཕྱོགས་དང༌། རིག་གཞུང༌། ཆབ་སྲིད་བཅས་ཀྱི་
ཐོག་འདིའི་ཤུགས་རྐྱེན་རྒྱ་ཆེ་བཞག་ཡོད་ཅིང་། ཐུའུ་ཀྭན་གྱིས་ཁུང་ཙེ་དང་མིང་ཙེ་
གཉིས་ནི་ཆོས་ཕྱོགས་ཀྱི་གལ་ཆེའི་སློབ་དཔོན་ལ་ངོས་འཛིན་གནང་ཡོད།
ངོས་ལ་མཚོན་ན་ཁུང་ཙི་ཆོས་ལུགས་ཀྱི་ཡིད་དབང་འཕྲོག་ཤོས་གཅིག་ནི།
དེའི་འགྲོ་བ་མིའི་གཞི་རྩའི་རང་བཞིན་ནི་ཡག་པོ་ཡིན་པའི་བསམ་ཚུལ་རྩོད་ལེན་
བྱེད་པ་འདི་ཡིན། ཧ་ལས་པ་ཞིག་ལ་མིང་ཙེའི་གཞུང་ནང་གཏིང་ཟབ་ཏུ་ཕྱིན་ཏེ་
འགྲོ་བ་མིའི་རང་བཞིན་ཡག་པོ་ཡིན་པའི་རྒྱུ་མཚན་གྱིས་བརྩེ་བ་ནི་ལྷན་སྐྱེས་ཀྱི་
ཁྱད་ཆོས་ཡིན་པར་བཤད་ཡོད། ནང་ཆོས་དང་འདྲ་བར་མིང་ཙེའི་གཞུང་ནས་བརྩེ་
བ་ནི་རང་རྒྱུད་ལ་སྐྱེད་ཐུབ་པ་དང་ཉམས་ལེན་གྱི་ཐོག་ནས་གོང་འཕེལ་གཏོང་ཐུབ་
པ་བསྟན་ཡོད། ཁོང་གིས་བྱམས་བརྩེའི་ཉམས་ལེན་འདི་ངེས་པར་དུ་རང་ཁྱིམ་
ནས་འགོ་རྩོམ་དགོས་པ་ནན་གྱིས་སྐུལ་བ་དེ་བཅོམ་ལྡན་འདས་ཀྱི་བྱམས་བརྩེའི་
བསླབ་ཚིག་ནང་། ཐོག་མར་རང་གི་གཉེན་ཉེ་དུ་རྣམས་ལ་བྱམས་བརྩེ་བསྐྱེད་
ནས་རིམ་བཞིན་རང་གི་དགྲ་བོ་ཐེ་བའི་རྒྱ་ཆེ་སའི་འགྲོ་བ་ཡོངས་ལ་ཚོར་བ་དེ་རྒྱ་
བསྐྱེད་དགོས་པ་གསུངས་ཡོད།
ཐུའུ་ཀྭན་གྱིས་ངོ་སྤྲོད་མཛད་པའི་རྒྱའི་གནའ་བོའི་སྲོལ་རྒྱུན་གཞན་ཞིག་ནི་
ཏའོ་ཅའོ་ཆོས་ལུགས་དེ་ཡིན། རྒྱ་སྐད་དུ་ཏོའོ་ཞེས་པ་ནི་ལམ་གྱི་དོན་དང་། ཏའོ་
ཅའོ་ཆོས་ལུགས་ཀྱི་བསླབ་གཞུང་ནང་བསྟན་པའི་ཏའོ་ཅའོ་ཡི་རྒྱན་གསུམ་ནི། སྙིང་
རྗེ་དང་། ཆོག་ཤེས་པ། གཉོམ་ཆུང་བཅས་ཡིན། གཞུང་ལུགས་འདི་ལྟར་ན། ཏའོ་
ཅའོ་ཞེས་པའམ་ལམ་ནི་བདེན་པ་གཅིག་སྟེ། དེ་ནི་ཆོས་ཀུན་གྱི་ཐོག་མ་དང་ཆོས་
དེ་དག་ཇི་ལྟར་འཕེལ་བའི་རིམ་པ་གཉིས་ཀ་ཡིན། གཞུང་ལུགས་དེའི་ནང་རང་
ཤུགས་ཀྱི་རྩོལ་བ་དང་འབྱུང་ཁམས་དང་མཐུན་པའི་བྱ་སྤྱོད་ཐོག་ཧ་ཅང་ནན་པོ་
བྱེད་ཀྱི་ཡོད། ཐུའུ་ཀྭན་ཆོས་ཀྱི་ཉི་མས་ཏོའོ་ཅོའི་དཔེ་གཞུང་ཆེ་ཁག་བཀླགས་མེད་
པ་ངོས་ལེན་གནང་ཡང་། ཁོང་གིས་ལུགས་འདིའི་གྲགས་ཆེ་བའི་སློབ་དཔོན་ལོའུ་
ཙེ་དང་ཀྲུང་ཙེ་གཉིས་ཀའི་མཚན་བརྗོད་པར་མ་ཟད། ད་དུང་ཁོང་གིས་མིས་ཕྱེ་
ལེབ་ཡིན་པ་རྨི་ལམ་གཏོང་བའམ་ཡང་ན་ཕྱི་ལེབ་ཀྱིས་མི་ཡིན་པ་རྨི་ལམ་གཏོང་
ངམ། ཞེས་པའི་ཀྲུང་ཙེའི་གྲགས་ཆེ་བའི་མགོ་རྙོག་གི་དྲི་བ་དེ་ལུང་ཡང་དྲངས་ཡོད།
ཐུའུ་ཀྭན་གྱིས་ད་དུང་ཏོའོ་ཅོའི་གཞུང་ལུགས་ནང་ལོའུ་ཙེར་མཆོད་པ་བྱེད་པ་དང་།
ཧིནྡུའི་ཆོས་ལུགས་ནང་ཁྱབ་འཇུག་གི་འཇུག་པ་བཅུ་དང་མཚུངས་པར་སྟོན་པའམ་
དགེ་རྒན་གྱི་སྤྲུལ་པ་བརྒྱད་ཅུ་གྱ་གཅིག་ཡོད་པའི་སྐོར་ལའང་གླེང་ཡོད། ཐུའུ་ཀྭན་
ནི་རྒྱ་ནག་སྐམ་ས་དང་ཉེ་བའི་ངོས་རང་སྐྱེ་སའི་ཨ་མདོའི་ཡུལ་ནས་ཡིན་པར་མ་
ཟད། གོང་མ་ཆན་ལུང་གི་དབུ་བླར་བཀུར་བའི་ལྕང་སྐྱ་རོལ་པའི་རྡོ་རྗེའི་དངོས་
སློབ་ཀྱང་ཡིན། ཐུའུ་ཀྭན་གྱི་རྒྱའི་ཆོས་ལུགས་ཐོག་གི་ལྟ་ཚུལ་ནི་ཆོས་བ་བརྒྱུད་ཁག་
གི་ཉམས་ལེན་པ་དང་སྒེར་གྱི་འབྲེལ་ལམ་གཏོད་པའི་སྒོ་ནས་བྱུང་ཡོད། བརྗོད་མི་
དགོས་པ་ཞིག་ལ་ངོས་རང་ཆུང་ངུའི་སྐབས་ནས་གྲགས་ཆེ་བའི་རྒྱ་ནག་གི་ལམ་
ལུགས་འདི་དག་གི་སྐོར་ལ་བོད་ཡིག་ནང་ཀློག་རྒྱུ་བྱུང་བ་ནི་ཧ་ཅང་ངོ་མཚར་གྱི་
གནས་ཤིག་ཏུ་གྱུར་ཡོད།
ངོས་ནས་ཕྱིར་ལྟ་སྐབས། ངོས་ཀྱི་སློབ་གཉེར་ཁྲོད་ལས་གལ་ཆེ་བའི་མྱོང་
ཚོར་ནི་རང་གི་ཆོས་ལུགས་དེ་རྩོད་མེད་མཆོག་ཏུ་གྱུར་བ་ཞིག་ཡིན་པར་སྙམ་པའི་
གུ་དོག་པ་དང་རང་ལུགས་ཞེན་འཛིན་གྱི་ལྟ་ཚུལ་ལ་འགྱུར་བ་ཕྱིན་པ་དེ་ཡིན། དེ་
འདྲའི་ལྟ་ཚུལ་ནི་ཉམས་མྱོང་དང་མཐོང་རྒྱ་ཞན་པའི་རྐྱེན་གྱིས་ཡིན་པ་ཤེས་རྟོགས་
ཐུབ་སླ་བ་དང་། འོན་ཏེ་རང་སྒེར་གྱི་སྲོལ་རྒྱུན་ལ་གུས་བཀུར་ཆེན་པོ་བྱེད་པར་
བསྔགས་འོས་པ་ཞིག་ཀྱང་ཡིན་སྲིད། དེ་ལྟའི་སྤྱོད་ཚུལ་ལ་རང་བསྟོད་དང་མ་རིག་
པའི་དབང་གིས་བྱུང་བའི་ཁེངས་དྲེགས་ཀྱི་ཁྱད་ཆོས་ལྡན་ཡོད། ཆོས་ལུགས་
གཞན་དང་ཕན་ཚུན་བསམ་ཚུལ་བརྗེ་རེས་བྱེད་པའི་དུ་མ་འདོད་པའི་རིང་ལུགས་
ཀྱི་ཕྱོགས་སུ་བསྐྱོད་པ་ན། རང་གི་ཆོས་ལུགས་ལ་བཅངས་པའི་སོ་སོའི་ཆོད་
སེམས་དོར་དགོས་པ་མ་ཡིན་ཏེ། ཌ་སི་ཌ་རིས་གསུངས་པ་ལྟར། དེས་སོ་སོ་སྒེར་
གྱི་ཆོས་ལུགས་ཀྱི་གོ་རྟོགས་དང་ཉམས་ལེན་ཕྱུག་ཏུ་གཏོང་བ་དང་། ཆོས་ལུགས་
གཞན་དང་མཐུན་པའི་ཆ་མཐོང་དུ་འཇུག་པ། རང་གི་ཆོས་ལུགས་ལ་གཞན་དང་
མི་འདྲ་བའི་ཐུན་མིན་གྱི་ཁྱད་ཆོས་ཡོད་པ་ལོགས་སུ་མཐོང་བའི་སྒོ་ནས་ཡར་རྒྱས་
གཏོང་འཇུག་པ། རང་གི་ཆོས་ལུགས་ཀྱི་ཕྱི་རོལ་དུ་འགྲོ་བ་མིའི་རིགས་ཀྱིས་
གསར་གཏོད་བྱས་པའི་ཁྱད་དུ་འཕགས་པའི་སེམས་དོན་གྱི་འཇུག་སྒོ་སྣ་ཚོགས་
ལ་གུས་བརྩི་ཟབ་ཏུ་གཏོང་འཇུག་གི་ཡོད།
དེབ་འདིའི་ནང་ཆོས་ལུགས་ནང་ཁུལ་གྱི་གོ་རྟོགས་གོང་འཕེལ་སླད་ངོས་ཀྱི་
འགྲུལ་བཞུད་སྐོར་ལ་གླེང་ཞིང་། དེ་ནི་ཐོག་མར་སྤྱི་ལོ་༡༩༥༦ལོར་འགོ་བཙུགས་
ནས་དུས་རབས་ཕྱེད་ཀ་ལྷག་རིང་རིམ་བཞིན་གོང་དུ་འཕེལ་ཏེ། ངོས་རང་སྟོང་ལོ་
གསར་པ་ཞིག་གི་འགོ་སྟོད་དུ་ཁྲིད་པ་རེད།། །།

༢ ཆོས་ལུགས་སྣ་མང་ཁྲོད་དུ་གནས་པ།

རྒྱ་གར་ནི་རླབས་ཆེན་ཆོས་ལུགས་ཁག་གི་འབྱུང་ས་ཡིན།

༄༅། །ཕྱི་ལོ་༡༩༥༩ ནས་བཟུང་རྒྱ་གར་ནི་ངོས་ཀྱི་ཁྱིམ་གཉིས་པར་གྱུར་ཏེ།
ངོས་ཀྱི་དར་མའི་མི་ཚེ་མང་ཆེ་བ་རླབས་ཆེན་གྱི་ཉེ་བའི་གླིང་ཆེན་འདིའི་ནང་བསྐྱལ་
བ་དང་། ངེད་བོད་མི་ཚོས་ལོ་རྒྱུས་ཀྱི་ཐོག་ནས་འདི་ལ་འཕགས་པའི་ཡུལ་ཞེས་
འབོད་ཀྱི་ཡོད། རྒྱ་གར་གྱིས་ད་དུང་ངོས་ལ་བློ་སྟོབས་སྤེལ་བ་དང་། ཁྱད་པར་དུ་
རིག་གཞུང་དང་ཆོས་ལུགས་ཀྱི་ལོ་རྒྱུས་རིང་པོར་བསམ་བློ་གཏོང་སྐབས་སེམས་
འགུལ་ཚད་མེད་ཐེབས་ཀྱི་འདུག དཔེར་ན། ཡི་ཤུའི་དུས་རབས་ཀྱི་འགོ་སྟོད་དུ་
པཊ་ནཱ་(Patna) དང་ཝཱ་རཱ་ཎ་སཱི་ལྟ་བུའི་སྙན་གྲགས་ཅན་གྱི་གྲོང་ཁྱེར་ཆགས་སའི་
གོ་ལའི་སྟེང་གི་ས་གནས་ཉུང་ཤས་ཤིག་ལས་གཅིག་རྒྱ་གར་ཡིན་ཞིང་། ད་དུང་
མིའི་སྤྱི་ཚོགས་ཕུན་སུམ་ཚོགས་པ་ཞིག་ཏུ་དར་རྒྱས་འགྲོ་བཞིན་མཆིས། རྒྱ་གར་
ནི་མི་ས་ཡ་མང་པོས་འདས་པའི་ལོ་ངོ་སྟོང་ཚོའི་རིང་རྩ་ཆེའི་རིག་བྱེད་ཀྱི་གསུང་
རབ་ཀྱི་ཡིག་ཕྲེང་རྣམས་དབྱངས་སུ་འཐེན་སའི་ལུང་པ་ཞིག་དང་། གངྒཱ་དང་། ཡ་མུ་
ན༑ (Yamuna) ཀ་ཝེ་རི་(Kaveri) ལྟ་བུའི་སྙན་གྲགས་ཆེ་བའི་ཆུ་བོ་རྣམས་ལ་ད་
དུང་མཆོད་པ་བྱེད་མཁན་གྱི་རྒྱལ་ཁབ་ཅིག་ཡིན། རྒྱ་གར་ནང་གི་གྲོང་ཁྱེར་ཆེ་ཁག་
ཚང་མའི་ནང་། ཆོས་ལུགས་འདྲ་མིན་གྱི་མི་རྣམས་ཉིན་ལྟར་མཉམ་དུ་འགྲོ་འོང་བྱེད་
པ་དང་། ལས་ཀ་བྱེད་པ། སློབ་སྦྱོང་བྱེད་པ། ཟས་ཟ་བ་སོགས་མཐོང་རྒྱུ་ཡོད། ཧ་
ལམ་རྒྱ་གར་གྱི་ས་ཁུལ་སོ་སོའི་རྫོང་ཁག་ཚང་མའི་ནང་། ཁ་དོག་རྣམ་པར་བཀྲ་
བའི་སྐུ་བརྙན་བཞུགས་པའི་ཧིནྡུའི་ལྷ་ཁང་དང་། གཙང་ལ་སྤྲོས་པ་མེད་པའི་གཅེར་
བུ་པའི་ལྷ་ཁང་། ལྕོག་མཁར་རིང་པོ་ཡོད་པའི་ཁ་ཆེའི་ལྷ་ཁང་། དྲིལ་བུ་ཡོད་པའི་
ཡི་ཤུའི་ལྷ་ཁང་བཅས་ཆགས་ཡོད། བདག་ཉིད་ཆེན་པོ་གཱན་ངྷི་དང་། ར་བིནྡྲ་ནཱཐ
ཊེ་གོར། (Rabindranath Tagore) ཝི་ནོ་བྷཱ་ཝེ་(Vinoba Bhave) སོགས་སྙན་
གྲགས་ཤིན་ཏུ་ཆེ་བའི་སྐྱེས་ཆེན་དུ་མ་བྱུང་སའི་གནས་ཡིན། ངོས་རང་ཕྱིར་བསྐྱོད་
བྱས་ཏེ་རྒྱ་གར་ནང་ཕྱིར་ལོག་ག་དུས་བྱས་ཀྱང་། སོ་སོའི་ནང་དུ་ལོག་ཡོང་བ་ལྟ་
བུའི་ཚོར་སྣང་དང་། སེམས་ཐག་ཉེ་པོ། འདྲིས་པོ་ཞེ་དྲག་ཚོར་གྱི་འདུག
ཅི་སྟེ་རྒྱུ་མཚན་ཅི་ཞིག་ལ་བརྟེན་ནས་རང་གི་ཁྱིམ་ལྟ་བུར་ཚོར་རམ་ཞེས་ང་ལ་
དྲིས་ན། དེ་ནི་ངའི་བསམ་པར་རྒྱ་གར་གྱི་ཁྱད་དུ་འཕགས་པའི་བཟོད་སྲན་དང་དགའ་
བསུའི་རྣམ་འགྱུར་དེ་ལ་བརྟེན་ནས་བྱུང་། རྒྱ་གར་ནི་ཧིནྡུ་དང་། ནང་ཆོས། གཅེར་བུ་
པའི་ཆོས། སིག་ཆོས་ལུགས་བཅས་འཛམ་གླིང་ནང་གི་ཆོས་ལུགས་ཆེན་པོ་བཞི་
འབྱུང་ས་ཡིན་པ་ཙམ་མ་ཟད་ཆོས་ལུགས་གཞན་མང་པོ་ཞིག་གི་རྟེན་གཞི་ལྟ་བུ་
ཆགས་ཡོད། ལྷག་པར་དུ་རྒྱ་གར་ནང་ཁ་ཆེའི་ཆོས་ལུགས་ཀྱི་ལྟ་གྲུབ་དང་། ཉམས་
ལེན། སྒྱུ་རྩལ་གྱི་རྣམ་དཔྱོད་བཅས་ཀྱི་ཐད་དམིགས་བསལ་གྲུབ་འབྲས་ཐོན་པ་དང་།
ཨིན་ཌོ་ནི་ཤི་ཡའི་རྗེས་རྒྱ་གར་ནི་འཛམ་གླིང་ནང་ཁ་ཆེའི་མི་འབོར་མང་ཤོས་གཉིས་
པ་དེ་ཆགས་ཡོད། ཛོ་ར་སིའི་ཆོས་ལུགས་º (Zoroastrianism) ནི་དང་ཐོག་པར་
ཤི་ཡའི་(Persia) གནའ་བོའི་རླབས་ཆེན་གྱི་ཆོས་ལུགས་ཤིག་ཡིན་ཞིང་། རྒྱ་གར་
ནང་ཁྱིམ་གཉིས་པ་ཞིག་རྙེད་ནས་བསྡད་ཡོད། དེ་བཞིན་ཇིའུ་ཆོས་ལུགས་དང་ཡི་
ཤུའི་ཆོས་ལུགས་གཉིས་ཀྱང་རྒྱ་གར་ནང་དར་ཁྱབ་ཆེན་པོ་བྱུང་།
ནང་པར་མཚོན་ན། ཕ་མེས་ནས་བརྒྱུད་པའི་རྒྱ་གར་གྱི་ལོ་རྒྱུས་ལྡན་པའི་
རིག་གཞུང་ཁྲོད་སུས་ཀྱང་བདེན་པ་ནག་སུབ་གཏོང་མི་ཐུབ་པ་ནི། ང་ཚོའི་གཅེས་
པར་འོས་པའི་ནང་པ་སངས་རྒྱས་པའི་ཆོས་ལུགས་བྱུང་བ་དེ་ཡིན། སེར་སྐྱའི་
གྲོང་ཁྱེར་ནང་སྟོན་པ་སྐུ་འཁྲུངས་ཏེ། ལོ་ངོ་༢༥༠༠ ལྷག་ཕྱིན་ཡོད་པ་དང་། ཡུལ་
མ་ག་དྷའི་རྒྱལ་པོའི་ཁབ་རྡོ་རྗེ་གདན་གྱི་བྱང་ཆུབ་ལྗོན་ཤིང་གི་དྲུང་དུ་སྟོན་པ་
བཅོམ་ལྡན་འདས་ཡོངས་སུ་སངས་རྒྱས། ཡུལ་ཝཱ་རཱ་ཎ་སཱིའི་ཉེ་འགྲམ་དྲང་སྲོང་
ལྷུང་བའི་གནས་སུ་སྟོན་པས་མི་མང་ལ་ཆོས་ཐོག་མར་གསུངས་ཤིང་། དེ་ལ་ཆོས་
ཀྱི་འཁོར་ལོ་དང་པོ་ཞེས་གྲགས། སྟོན་པའི་སྐུ་ཚེ་དང་འབྲེལ་བ་དམ་ཟབ་ཡོད་
པའི་ས་གནས་མང་པོ་ཞིག་ཡོད་པ་ནི། དགེ་འདུན་གྱི་སྡེ་འཛུགས་ས་དང་། ཆར་
དུས་སུ་བསྙེན་མཚམས་གནང་སྐབས་ཀྱི་བཞུགས་གནས། ཞི་བ་མྱ་ངན་ལས་
འདའ་ས་སྟེ་དད་ལྡན་ནང་པ་ཚོར་དོན་སྙིང་ཆེན་པོ་ལྡན་པ་དག་རྒྱ་གར་གྱི་ཡུལ་
དབུས་སུ་ཆགས་ཡོད།
ཕྱི་ལོ་༡༩༥༦ ལོར་ངོས་རང་ཐོག་མར་དྲང་སྲོང་ལྷུང་བའི་ནགས་ཀྱི་རྩ་ཆེའི་
མཆོད་རྟེན་གྱི་མདུན་དུ་ལངས་པ་དེ་གསལ་ལྷང་ངེར་དྲན་གྱི་འདུག གནའ་བོའི་ནང་
པའི་གསུང་རབ་ལས་ཤ་བའི་ཚལ་ཞེས་གྲགས་པའི་དགེ་འདུན་གྱི་སྡེ་བཞུགས་པའི་
སྐབས་ཀྱི་མཆོད་རྟེན་གྱི་མདུན་དུ་ཡོད་པའི་སྐབས་ངོས་ཀྱི་མིག་ནས་མཆི་མ་ཐོན་
ཞིང་། སེམས་ནང་གནས་འདིར་སངས་རྒྱས་ཀྱིས་མི་མང་ལ་བདེན་པ་བཞིའི་ཆོས་
གསུངས་པ་རེད་སྙམ་པ་འཆར། སྟོན་པས་གང་ཟག་གི་རྩ་བའི་གནས་ལུགས་སམ་
རང་བཞིན་རྟོགས་པ་ལ་བརྟེན་ནས་གང་ཟག་གཞན་ལ་བྱང་ཆུབ་ཀྱི་ལམ་སྟོན་པར་
མཛད། དེ་ཡང་སྡུག་བསྔལ་ནི་ང་ཚོར་བདེན་པ་ཡིན་པ་དང་། དེ་འབྱུང་བའི་རྒྱུ་ནི
ལས་དང་ཉོན་མོངས་ཡིན་ཅིང་། སྡུག་བསྔལ་གྱི་རྒྱུ་འགོག་རྒྱུ་ཡོད་པ་དང་། འགོག་
པ་དེ་འཐོབ་པའི་ལམ་ཞིག་ཡོད་པར་གསུངས།
སྟོན་པ་སངས་རྒྱས་ཀྱི་མཁྱེན་པའི་གཙོ་བོ་ནི། ང་ཚོས་ཅི་ཞིག་བྱེད་པའམ་
བསམ་པས་བདེ་སྡུག་གི་ཚོར་བ་ཐེ་བའི་ང་ཚོ་གང་དུ་འདུག་སའི་ནང་སེམས་
ཁམས་ཀྱི་དོན་དངོས་སྐྲུན་ཞིང་།དེས་ང་ཚོའི་བྱ་སྤྱོད་དང་བསམ་བློའི་གནས་སྟངས་
འདྲེན་གྱི་ཡོད་པ་རེད། དེ་ཡང་ཆོས་ཀྱི་ཚིགས་སུ་བཅད་པ་ལས།
ཆོས་རྣམས་ཡིད་ཀྱི་རང་བཞིན་ཏེ༎
ཡིད་ནི་གཙོ་ཞིང་སྔོན་ལ་འགྲོ༎
གལ་ཏེ་གདུག་པའི་ཡིད་ཀྱིས་ནི།།
སྨྲས་སམ་ཡང་ན་བྱས་ཀྱང་རུང་།།
དེ་ལ་དེ་ཡི་སྡུག་བསྔལ་འཐོབ༎
ཤིང་རྟ་རྗེས་སུ་འབྲངས་བ་བཞིན།།
ཆོས་རྣམས་ཡིད་ཀྱི་རང་བཞིན་ཏེ༎
ཡིད་ནི་གཙོ་ཞིང་སྔོན་ལ་འགྲོ༎
གལ་ཏེ་ཡིད་ནི་རབ་དང་བས།།
སྨྲས་སམ་ཡང་ན་བྱས་ཀྱང་རུང་།།
དེ་ལ་དེ་ཡི་བདེ་བ་འཐོབ༎
གྲིབ་མ་ཡོལ་བར་མི་འགྱུར་བཞིན། །ཞེས་གསུངས།
དེའི་དོན་ནི། ང་ཚོས་བདེ་བ་བསྒྲུབ་པ་དང་སྡུག་བསྔལ་སེལ་བར་བྱ་རྒྱུ་ནི་ང་ཚོ་རང་
གི་ལག་ཏུ་ཡོད་པ་སྟོན་གྱི་ཡོད། རླབས་ཆེན་གྱི་ཆོས་ལུགས་གཞན་ལྟར། སངས་
རྒྱས་པའི་ཆོས་ཚུལ་རྣམས་ཀྱིས་ཀྱང་དམིགས་ཡུལ་དེ་བསྒྲུབ་པ་ལ་དམིགས་ཡོད།
སངས་རྒྱས་པ་ལ་གཞིགས་ན། ཐར་པའི་ལམ་ནི་རང་སེམས་འདུལ་མ་འདུལ་དང་
རང་ཆས་སུ་ཡོད་པའི་སེམས་ཀྱི་ཡོན་ཏན་རྣམས་གོང་དུ་སྤེལ་མིན་ལ་རག་ལས་
ཡོད། ཇི་སྐད་དུ་ཆེད་དུ་བརྗོད་པའི་ཚོམས་ལས།
བདག་ཉིད་བདག་གི་མགོན་ཡིན་གྱི༎
གཞན་ནི་སུ་ཞིག་མགོན་དུ་གྱུར།།
བདག་ཉིད་བདག་གི་མགོན་གྱུར་པས༎
འཆིང་བ་ཐམས་ཅད་གཅོད་པར་འགྱུར༎ ཞེས་གསུངས།
ང་ཚོའི་སྡུག་བསྔལ་མང་པོ་ཞིག་ནི་སོ་སོའི་མ་དུལ་བའི་སེམས་ཏེ། འདོད་ཆགས་
དང་། ཞེ་སྡང་། གཏི་མུག་པའི་ཉོན་མོངས་ཀྱི་གཞན་དབང་དུ་གྱུར་བའི་སེམས་ལས་
བྱུང་བ་དང་། དེ་ལས་ཐར་བྱེད་ཀྱི་ནུས་པ་རང་རྒྱུད་དུ་ཡོད་པ་རྟོགས་པའི་སངས་
རྒྱས་ཀྱི་མཁྱེན་པས་འཕགས་ཡུལ་ཆོས་ཀྱི་ཞིང་དེར་བག་ཆགས་གཏིང་ཟབ
བཞག་ཡོད། སངས་རྒྱས་ཀྱི་སྐུ་ཚེའི་རིང་ནས་གང་ཟག་མང་པོས་ཁོང་གི་གསུང་།
བདག་ཉིད་བདག་གི་མགོན་དང་། རང་རྒྱུད་འདུལ་དགོས་པ་ལམ་གྱི་གནད་ཡིན་
ཞེས་པར་དོ་སྣང་བྱས་ཡོད། སངས་རྒྱས་དགུང་ལོ་བརྒྱད་ཅུ་གྱ་གཅིག་ཐོག་སྐུ་མྱ་
ངན་ལས་འདས་པའི་སྐབས་ཁོང་གི་འཁོར་དགེ་འདུན་གྱི་སྡེ་རྒྱ་གར་དབུས་སུ་དར་
ཁྱབ་རྒྱ་ཆེར་སོང་ཟིན། སྟོན་པ་མྱ་ངན་ལས་འདས་ནས་ལོ་ཉིས་བརྒྱ་ཙམ་ཡང་མ་
སོང་བའི་རྗེས་སུ་འཕགས་ཡུལ་གྱི་ས་ཕྱོགས་རྒྱ་ཆེ་དབང་དུ་བསྡུ་མཁན་ཆོས་རྒྱལ་
མྱ་ངན་མེད་ཀྱིས་དམ་པའི་ཆོས་ཉམས་སུ་བླངས་པ་དང་། སྟོན་པའི་བཟང་སྤྱོད་ཀྱི་
བཀའ་ཡི་སྙིང་པོ་རྣམས་དེང་སང་གི་པཀིསྟན་དང་ཨབ་གྷནི་སི་ཏན་ཐེ་བའི་རྒྱལ་
པོའི་ཁབ་ཀྱི་ས་ཁོངས་གལ་ཆེའི་ནང་བསྒྲགས་པར་མཛད། ཆོས་རྒྱལ་མྱ་ངན་མེད་
ཀྱི་བཀའ་རྩ་བརྐོས་པའི་རྡོ་རིང་ཁ་ཤས་ཤིག་ད་དུང་ཡང་གནས་སྟངས་གང་ལེགས་
ཐོག་འགྲེམས་སྟོན་ཁང་འདྲ་མིན་ནང་མཐོང་རྒྱུ་ཡོད་པ་རེད། དེའི་ཁོངས་སུ་དྲང་
སྲོང་ལྷུང་བའི་རི་དྭགས་ཀྱི་གནས་སུ་ཡོད་པའི་རྡོ་ཀ་མ་རུ་པ་འཇམ་པོའི་ངོས་སུ་
བཙུགས་པའི་སེང་གེ་བཞི་ཅན་གྱི་ངོ་མཚར་ཅན་གྱི་རྡོ་རིང་དེ་ཡོད། དེའི་སྐབས་སུ་
རྒྱ་གར་གྱི་ཉེ་བའི་གླིང་ཆེན་ཏེ། བྱང་དུ་ཡོད་པའི་གྷན་དྷ་རཱ་(དེ་ནི་དེང་སང་གི་ཨབ་གྷནི་
སི་ཏན་དང་པ་ཀི་སི་ཏན་གྱི་ས་ཁུལ་ཆ་ཤས་ནང་གནས།) ནས་རྒྱ་གར་གྱི་ལྷོ་ངོས་རྩེ་མོར་
ཡོད་པའི་མཚོ་གླིང་རྒྱལ་ཁབ་ཤྲི་ལངྐ་དང་། ཤར་དུ་ཡོད་པའི་ཀ་མ་རུ་པ་(དེང་སང་
ཨ་སམ།) ནས་དེང་སང་རཱ་ཇ་སི་ཐན་དང་མ་ཧཱ་རཱ་ཤི་ཏྲ་ཡིན་པའི་ནུབ་ངོས་ས་ཁུལ་
ཁག་གི་ནང་གང་སར་ནང་པའི་ཆོས་དར་ཁྱབ་བྱུང་ཡོད། མདོར་བསྡུས་ནས་བཤད་
ན༑ ནང་པའི་ཆོས་ཀྱི་ནང་གྲགས་ཆེ་བའི་རྒྱུན་གཉིས་བྱུང་ཡོད་པ་ནི། གསུང་རབ་
ཁྱབ་སྤེལ་གཏོང་བའི་ཐོག་མའི་སྐད་ཡིག་གི་རྨང་གཞི་པཱ་ལིའི་གཞུང་དང་ལེགས་
སྦྱར་གྱི་གཞུང་ངོ་། །པཱ་ལིའི་གཞུང་ཤྲི་ལངྐ་དང་། འབར་མ། དེ་བཞིན་ལྷོ་ཤར་ཨེ་
ཤ་ཡའི་རྒྱལ་ཁབ་གཞན་ཁག་གི་ནང་དར་ཁྱབ་བྱུང་ཞིང་། ལེགས་སྦྱར་གྱི་གཞུང་ནི་
བྱང་ནས་དབུས་ཨེ་ཤི་ཡ་དང་། དར་གོས་ལམ་བརྒྱུད་རྒྱ་ནག་དང་། དེ་བཞིན་བོད་
དང་། ཤར་ནས་ཀོ་རི་ཡ་དང་། ཉི་ཧོང་། ཨིན་ཌོ་ནི་ཤི་ཡ། ཝི་ཊི་ནཱམ་བཅས་ཀྱི་ནང་
དར་ཁྱབ་བྱུང་།
(ཨེ་ལེག་ཛན་ཌར་གྱི་དམག་མིའི་རིགས་རྒྱུད་)གྷི་རིག་བེག་ཊེ་རན་(Greek Bactrian)
གྱིས་ནང་ཆོས་ཉམས་སུ་བླངས་པ་དེས་གྷན་དྷ་རའི་ལུགས་ཀྱི་ནང་པའི་འདྲ་སྐུ་དག་
ལ་གྷི་རིག་རིག་གཞུང་གི་བསྲེ་ལྷད་ཞུགས་པའི་ནང་པའི་སྒྱུ་རྩལ་གྱི་སྲོལ་ལུགས་
གསོན་ཉམས་ལྡན་པ་ཞིག་དར་ཁྱབ་བྱུང་འགོ་ཚུགས། ངོས་ཀྱི་སྡོད་སྒར་དྷ་རམ་
ས་ནས་རྒྱང་ཐག་མི་རིང་བའི་པཱཀིསྟན་གྱི་ལཱ་ཧོར་ནང་དཔེ་ཟླ་བྲལ་བའི་གྷན་དྷ་རའི་
སྟོན་པའི་སྣང་བརྙན་དེ། ལྟོ་བའི་བར་ནས་རྩིབས་མའི་རུས་པ་མངོན་པའི་དཀའ་
ཐུབ་བསྟེན་པ་ཞིག་འདུག ངོས་ནས་སྣང་བརྙན་དེའི་འདྲ་པར་ཞིག་རང་ཉིད་སྒེར་གྱི་
མཆོད་གཤོམ་དུ་བསྒྲིགས་ནས་བྱང་ཆུབ་ཏུ་བགྲོད་པའི་ལམ་ལ་སེམས་རྩེ་གཅིག་
པའི་དཀའ་སྤྱད་ཤུགས་དྲག་པོ་ཞིག་དགོས་པར་དྲན་སྐུལ་བྱེད་ཀྱི་འདུག སྟོན་པས་
མཐའ་གཉིས་སུ་ལྷུང་བའི་དཀའ་ཐུབ་ལ་དགག་བྱ་གནང་གི་ཡོད་ནའང་། ངོས་རང་
ལ་མཚོན་ན་དེ་ནི་བློ་སྟོབས་ཤུགས་ཆེ་འབྱིན་པའི་སྟོན་པའི་འདྲ་སྐུ་ཞིག་ཡིན། གང་
ལ་ཞེ་ན། དེས་ང་ཚོར་ནུས་པ་དང་ལྡན་པའི་ཐོག་ནས་ཆོས་ཉམས་སུ་ལེན་པའི་
ལམ་ལ་ལྡོག་མེད་ཀྱི་དཀའ་ཐུབ་དྲན་གསོ་བྱེད།
དེང་སང་པཀིསྟན་ནང་ཡོད་པའི་ཏཀྵ་ཤཱི་ལ་དང་། རྒྱ་གར་དབུས་སུ་ཡོད་པའི་
ནཱལནྡཱ་དང༌། ཨོཏྟན་པུརི། བིཀྲ་མ་ཤཱི་ལ་སོགས་པའི་གཙུག་ལག་སློབ་གཉེར་གྱི་
དགོན་སྡེ་ཁག་འགོ་ཚུགས་པ་དང་སྦྲགས། འགྲོ་བ་མིའི་གནས་སྟངས་གང་ཅིར་
ལྟ་གྲུབ་དང་རྣམ་དཔྱོད་ཡངས་པའི་བརྡར་ཤ་གཅོད་པའི་དུས་རབས་ཤིག་སླེབས།
སློབ་གཉེར་ཁང་དེ་དག་གི་མཁས་པ་རྣམས་ཀྱིས་རྒྱུ་མཚན་དང་ཚད་མ་རིག་པ་
ནས་གཟའ་སྐར་དཔྱད་ཞིབ་ཀྱི་གསང་བའི་གནས་བར་དང་། སྨན་ནས་མིའི་སེམས་
ཀྱི་བྱེད་ལས་ཕྲ་མོ་བར་གྱི་སློབ་གཉེར་ལ་བགྲོ་གླེང་དཔྱད་བསྡུར་དང་། ཁོང་རྣམ་
པའི་མཁྱེན་པ་ཉམས་མེད་གནས་ཐུབ་པའི་ཡིག་ཆར་བཀོད་ཡོད། དུས་དེང་སང་
གི་བར་དུ་སློབ་དཔོན་ཀླུ་སྒྲུབ་(དུས་རབས་གཉིས་པ་) དང་། སློབ་དཔོན་ཐོགས་མེད།
(དུས་རབས་བཞི་པ།) སློབ་དཔོན་དབྱིག་གཉེན། (དུས་རབས་བཞི་པ།) སློབ་དཔོན་ཆོས་
གྲགས། (དུས་རབས་བདུན་པ།) སློབ་དཔོན་ཟླ་བ་གྲགས་པ། (དུས་རབས་བདུན་པ།)
སློབ་དཔོན་ཞི་བ་ལྷ་(དུས་རབས་བདུན་པའི་དུས་མཇུག་ནས་བརྒྱད་པ།) བཅས་ཀྱི་རིགས་
པའི་གཞུང་ལུགས་ཁག་ནང་ཆོས་ལ་རྩེ་གཅིག་ཏུ་སློབ་གཉེར་དང་ཉམས་ལེན་བྱེད་
མཁན་ཚོའི་གཞི་འཛིན་ས་ཆགས་ཡོད།
བོད་ནང་དུས་རབས་བདུན་པའི་ནང་ཆོས་དར་ཁྱབ་བྱུང་སྐབས་ང་ཚོ་བོད་པ་
ཚོས་བརྒྱུད་འཛིན་བྱས་པའི་རྒྱ་གར་འཕགས་པའི་ཡུལ་གྱི་ནང་པ་སངས་རྒྱས་པའི་
ཆོས་ལུགས་ཀྱི་ལྟ་གྲུབ་ཤིན་ཏུ་ཕྱུག་པ་སྟེ། ཁྱད་པར་དུ་ཐང་སན་གྱི་འགྲུལ་བཞུད་
ཡིག་ཆའི་ནང་རྒྱས་པར་གསལ་བའི་སློབ་གཉེར་ཁང་སྟེ་དཔལ་ནཱལནྡཱ་ལས་མཆེད་
པའི་ལྟ་གྲུབ་དེ་ཡིན། དཔལ་ནཱལནྡཱའི་གཞུང་ལུགས་ནི་ངོས་རང་གི་ལྟ་གྲུབ་དང་།
རྣམ་དཔྱོད། ཆོས་ལུགས་བཅས་དང་འབྲེལ་བའི་མཐོང་རྒྱ་ཆེ་རུ་གཏོང་མཁན་གཙོ་
བོ་དེ་ཡིན། དོན་དངོས་ཐོག་ནང་ཆོས་ཙམ་མ་ཟད་དེ་ལས་ལྷག་པའི་བོད་ཀྱི་རིག་
གཞུང་གི་ཁུངས་སྔ་རབས་རྒྱ་གར་ལ་ཐུག་ཡོད། ལེགས་སྦྱར་གྱི་སྐད་དུ་ཡོད་པའི་
སྙན་ངག་ནས་ཚན་རིག་བར་ཏེ། དཔེར་ན། སྐར་རྩིས་དང་སྨན་དཔྱད། ཁང་བཀོད་
བཟོ་རིག་ནས་སྒྱུ་རྩལ་གྱི་བཟོ་དབྱིབས་བར་ལ་གཏིང་ཟབ་པའི་བོད་ཀྱི་རིག་གཞུང་
ཐོག་རྒྱ་གར་གྱི་རིག་གཞུང་དར་ཁྱབ་ཀྱི་ཤུགས་རྐྱེན་ནི་གལ་ཆེར་གྱུར་ཡོད། ད་དུང་
བོད་ཀྱི་ཡིག་གཟུགས་ཀྱང་དུས་རབས་བདུན་པ་གུཔྟ་རྒྱལ་རབས་ཏེ། བོད་ལ་རྒྱ་
གར་ནས་ནང་ཆོས་སླེབས་སྐབས་སུ་དར་ཁྱབ་བྱུང་བའི་རྒྱ་གར་གྱི་ཡིག་གཟུགས་
རྙིང་པ་ཞིག་ལ་གཞི་བཅོལ་ཡོད། ངོས་ཀྱིས་ཐོག་མར་གྲོང་ཁྱེར་པཊ་ནཱ་(Patna)
རུ་ཡོད་པའི་འགྲེམས་སྟོན་ཁང་ཞིག་གུཔྟའི་རྡོ་བརྐོས་ཡི་གེ་མཐོང་སྐབས་ཡི་གེ་
མང་པོ་ཞིག་བོད་ཡིག་ཡིན་པ་ལྟ་བུར་ཀློག་ཐུབ་པར་ངོས་རང་ཧང་སང་བྱུང་།

གཅེར་བུ་པའི་ཆོས་ལུགས་ནི་ནང་ཆོས་ཀྱི་མཚེ་ཕྲུག་ལྟ་བུ་ཡིན།

རྒྱ་གར་ནང་སངས་རྒྱས་པའི་ཆོས་ལུགས་དང་ཧ་ལམ་དུས་མཉམ་དུ་བྱུང་བའི་ཆོས་
ལུགས་གལ་ཆེ་བ་ཞིག་ནི། གཅེར་བུ་པའི་ཆོས་ལུགས་རེད། ཇེན་(Jaina) ཞེས་
པའི་ཚིག་དོན་ནི་ཇི་ནཱ་ས་(དབང་དུ་འདུ་མཁན་) ཡི་རྗེས་འཇུག་ལ་གོ །བདག་ཅག་
གི་སྟོན་པ་དང་དུས་མཉམ་པའི་གཅེར་བུ་པའི་སློབ་དཔོན་ཏེ་གཅེར་བུ་པའི་ཆོས་
ལུགས་སྲོལ་གཏོད་མཁན་ནི་རྒྱལ་བ་དམ་པ་(Mahavira) རེད། གཅེར་བུ་པའི་
ལུགས་ལ་གཞིགས་ན་དངོས་དོན་དུ་རྒྱལ་བ་དམ་པ་མཆོག་ནི་ཇི་ནཱ་སྟེ་དམིགས་
བསལ་གང་ཟག་ཉི་ཤུ་རྩ་བཞིའི་རྒྱུད་པ་མཐའ་མ་དེར་ངོས་འཛིན་བྱེད་ཀྱི་ཡོད་པར་
བརྟེན་ཁོང་ཚོའི་སྲོལ་རྒྱུན་གྱི་རྩ་བ་སྔ་རབས་ལ་ཐུག་ཡོད། ཕྱིའི་སྣང་ཚུལ་ལ་རྒྱལ་
བ་དམ་པ་ནི་བདག་ཅག་གི་སྟོན་པ་བཅོམ་ལྡན་འདས་དང་འདྲ་བར་མངོན། སྟོན་པ་
གཉིས་ཀ་ཞབས་རྡོ་རྗེ་དཀྱིལ་ཀྲུང་དང༌། གཙུག་ཏོར་ཅན། པདྨའི་སྟེང་དུ་བཞུགས་
པ་བཞེངས་གནང་འདུག སྐུ་འདྲའི་བཟོ་བཀོད་ཀྱི་ཆ་ནས་ཁྱད་པར་གཅིག་ནི་རྒྱལ་
བ་དམ་པའི་ཐུགས་ཀར་པདྨ་ཆུང་ཆུང་ཞིག་དང་འདྲ་བའི་རྟགས་ཤིག་འདུག
ལྟ་གྲུབ་ཀྱི་རིམ་པའི་ཐོག་ནས་གཅེར་བུ་པའི་ཆོས་ལུགས་དང་ནང་ཆོས་ཀྱིས་
གནའ་བོའི་རྒྱ་གར་གྱི་ཆོས་ལུགས་གཞན་དང་ལྟ་ཚུལ་མང་པོ་གཅིག་མཚུངས་
སུ་སྨྲ། དེའི་ཁོངས་སུ་ལས་འབྲས་དང་། སྐྱེ་བ་སྔ་ཕྱི། འཁོར་བ། ཐར་པ་སོགས་
ཀྱི་རྣམ་གཞག་གཏོགས་ཡོད། འོན་ཏེ་གཅེར་བུ་པའི་ཆོས་ལུགས་དང་ནང་ཆོས་
གཉིས་སྔ་རབས་རྒྱ་གར་གྱི་ཆོས་ལུགས་གཞན་དང་མི་འདྲ་བ་གང་གིས་བྱེད་དམ་
ཞེ་ན། འདི་གཉིས་ཀྱིས་བྲམ་ཟེའི་རིགས་ཁོ་ནས་བླ་མའི་གོ་གནས་བཟུང་རྒྱུར་ངོས་
ལེན་མེད་པ་མ་ཟད། ད་དུང་ཧིནྡུ་ཚོས་གུས་བརྩི་ཆེན་པོ་བྱེད་པའི་རིག་བྱེད་པའི་
གསུང་རབ་ཀྱི་ལུང་ཁས་ལེན་བྱེད་ཀྱི་མེད། གྲུབ་མཐའི་ཐོག་ནས་གཅེར་བུ་པས་
ནང་པ་དང་འདྲ་བར་ཆོས་ཐམས་ཅད་ཀྱི་བཀོད་པ་པོ་ཞེས་འཇིག་རྟེན་ལས་འདས་
པའི་གང་ཟག་གཅིག་ཁས་ལེན་བྱེད་ཀྱི་མེད། འཇིག་རྟེན་ཁམས་ལ་ཐོག་མ་དང་
མཐའ་མེད་པར་འདོད། ཕྱོགས་གཞན་ཞིག་ནས་བཤད་ན། གཅེར་བུ་པའི་ཆོས་
ལུགས་ནང་དཀོན་མཆོག་(God) གི་རྣམ་གཞག་མེད་པ་དང་། གནད་དོན་དེའི་ཐད་
ནང་པ་དང་འདྲ་བར་འཇིག་རྟེན་བཀོད་པ་པོ་མེད་པར་ལྟ་བའི་ཆོས་ལུགས་ཤིག་
ཡིན། ནང་ཆོས་དང་མི་འདྲ་བ་ནི། གཅེར་བུ་པའི་ཆོས་ལུགས་ཀྱིས་གང་ཟག་གི་ངོ་
བོ་རྟག་པའི་རང་བཞིན་དུ་གནས་པ་མ་ཟད་གང་ཟག་ཅིག་ཉིད་སྐྱེ་བ་ཕྱི་མ་མང་པོ་
འགྲོ་བའི་རྒྱུན་ཅན་གྱི་བདག་ཅིག་འདོད་ཀྱི་ཡོད།
ཚེ་སྲོག་ཐམས་ཅད་ལ་གུས་བརྩི་དགོས་པའི་གཅེར་བུ་པའི་ཆོས་ལུགས་ཀྱི་
ཐུན་མིན་ནན་བཤད་དང་། སྲོག་མི་གཅོད་པའི་ཚུལ་ཁྲིམས་དེ་རྗེས་འཇུག་ཚོར་
ཤུགས་ཆེར་སྡོམ་པ་དེར་ངོས་རང་ལྷག་པར་ཡིད་སྨོན་སྐྱེ་བཞིན་ཡོད། དད་ཞེན་
ཅན་གྱི་གཅེར་བུ་པ་ནི་དམ་དྲག་ཆེ་བའི་དཀར་ཟས་པ་ཡིན་པར་མ་ཟད། ད་དུང་ས་
འོག་ཏུ་སྐྱེ་བའི་དཀར་ཟས་ཏེ། ཙོང་ལ་སོགས་པ་ཚལ་རིགས་འགོག་པའི་སྐབས་
སུ་འབུ་སྲིན་མང་པོ་གསོད་པའི་རིགས་རྣམས་ཟ་རྒྱུར་འཛེམ་ཟོན་བྱེད། གཅེར་བུ་
པའི་གྲྭ་བཙུན་ཚོས་སྲོག་གཅོད་པའི་རྩ་འཛིན་ཉམས་ལེན་ལ་དེ་བས་དམ་སྲུང་བྱེད།
གཅེར་བུ་པའི་ཆོས་བྱེད་པ་ཚོས་དབུགས་འབྱིན་སྐབས་ཁ་རླངས་ཚ་པོས་དོན་མེད་
དུ་མིག་གིས་མི་མཐོང་བའི་འབུ་སྲིན་ཕྲ་མོ་མི་གསོད་པའི་ཆེད་རྟག་ཏུ་རས་ལྷེབ་
ཅིག་གིས་ཁ་བཀབ་ཀྱི་ཡོད།
གཅེར་བུ་པའི་ཆོས་ལུགས་ལ་ཆོས་བརྒྱུད་གཙོ་བོ་གཉིས་ཡོད་དེ། ཕྱོགས་
ཀྱི་གོས་ཅན་(Digambara) དང་གོས་དཀར་ཅན་(Svetambara) ཞེས་པ་དེ་
གཉིས་ཡིན། ཆོས་བརྒྱུད་དང་པོའི་རྗེས་འཇུག་པ་ཚོས་(ཕལ་ཆེ་བ་རྒྱ་གར་ལྷོ་ཕྱོགས
སུ་དར་རྒྱས་བྱུང་།) དཀའ་ཐུབ་ཀྱི་འཚོ་བར་དོ་ནན་ཆེན་པོ་བྱེད། སྲོལ་རྒྱུན་འདིའི་ནང་
གྲྭ་པ་ཚོས་ལུས་གཅེར་བུར་སྡོད་ཀྱི་ཡོད། ཕྱོགས་ཀྱི་གོས་ཅན་ཞེས་པའི་ཐ་སྙད་ཀྱི་
ཚིག་དོན་ནི་གནམ་གོས་ལ་གོ་ཞིང་། ལས་གསོག་པ་དང་འདོད་ཆགས་འཕེལ་ཉེན་
དང་འབྲེལ་བའི་བྱ་བྱེད་གང་ཡང་རུང་བ་སྤོང་བའི་དོན་ནོ། །གཅེར་བུ་པའི་ཆོས་
ལུགས་དང་འབྲེལ་བའི་དུས་སྟོན་གལ་ཆེ་ཞིག་ལ་ངོས་རང་ཐེངས་ཤིག་གྱོན་གོས་
རྩ་བ་ནས་མ་བཀབ་པའི་གནམ་གོས་དཀའ་ཐུབ་པ་ཞིག་གི་འཁྲིས་སུ་བསྡད་པ་
ཡིན། ཁོང་གི་མི་ཚེ་སྐྱེལ་སྟངས་ནང་གི་སྤོང་སེམས་དང་། སེམས་ཤུགས། དཀའ་
ཐུབ་ཀྱི་དམ་བཅའ་བརྟན་པོར་ངོས་རང་ཡིད་སྨོན་སྐྱེས་བྱུང་། ཁོང་དང་འདྲ་བར་
ངོས་ནས་གོས་མེད་གཅེར་བུར་འགྲོ་རྒྱུར་ངོས་རང་གི་ཕྱོགས་སུ་ལྷུང་བའི་ལུགས་
སྲོལ་དེ་ལས་ཇི་ལྟར་འགྲོལ་ཐུབ་བམ་སྙམ་བྱུང་། ངོས་ནས་དམའ་ས་བཟུང་སྟེ་ཁོང་
གི་པུས་མོར་དཔྲལ་བ་གཏུགས་ནས་གུས་འདུད་ཞུས་པ་ཡིན། གོས་དཀར་ཅན་གྱི་
རྗེས་འཇུག་ཚོས་སྲུབས་ཁ་མེད་པའི་རས་གོས་དཀར་པོ་གྱོན་གྱི་ཡོད། གཅེར་བུ་
པའི་གྲྭ་པ་དེ་དག་ཁ་ཤས་ཀྱིས་སོ་སོའི་སེམས་རྒྱུད་དག་པར་བྱ་རྒྱུར་དམིགས་པའི་
དམ་བཅའ་དེར་སེམས་གཏིང་ནས་ཡིད་སྨོན་སྐྱེ་བ་ཞིག་འདུག དོན་དམ་གྱི་སེམས་
ཀྱི་ཐར་པར་ཡིད་ཆེས་བྱེད་མཁན་གྱི་ཆོས་ལུགས་མི་སྣ་སུ་འདྲ་ཞིག་ལའང་ཁོང་ཚོ་
ནི་མིག་དཔེ་འཛིན་ས་ཞིག་ཏུ་གྱུར།
ངོས་ནས་གོང་དུ་བརྗོད་པ་བཞིན་ཕྱི་ལོ་༡༩༥༦ ལོར་ངོས་རང་རྒྱ་གར་ལ་
གནས་མཇལ་དུ་བསྐྱོད་སྐབས་གཅེར་བུ་པའི་ཉམས་ལེན་པ་ཞིག་དངོས་སུ་ཐུག་
འཕྲད་བྱུང་། གནས་མཇལ་དེའི་སྐབས་སུ་དུས་རབས་ཉི་ཤུ་པའི་ནང་གི་གཅེར་
བུ་པའི་སློབ་དཔོན་སྙན་གྲགས་ཆེ་ཤོས་ཨཱཙཱརྱ་ཏུལ་སི་(Tulsi) མཆོག་ངོས་ལ་
མཇལ་རྒྱུ་བྱུང་ཞིང་། ངོས་རང་སྐྱབས་བཅོལ་ལ་སྡོད་རིང་ཁོང་ལ་དེ་བས་རྒྱུས་
མངའ་བྱ་རྒྱུའི་གོ་སྐབས་བྱུང་། ཧིན་སྐད་ནང་མཧཱཏྰ་ཞེས་བརྗོད་པ་བཞིན་ཨཱཙཱརྱ་
ཁོང་ནི་རླབས་ཆེན་གྱི་སྐྱེས་བུ་ཞིག་རེད་འདུག ཨཱཙཱརྱ་ཁོང་གིས་ཐུགས་སེམས་
བཟང་པོས་མགྲོན་འབོད་གནང་བར་བརྟེན་ངོས་ནས་རཱ་ཇི་སི་ཐན་ནང་ཡོད་པའི་
ཁོང་གི་དགོན་པར་བཅར་ཏེ་ཆོས་ཕྱོགས་ཀྱི་བསྟི་གནས་དེར་དུས་ཚོད་བཏང་བ་
ཡིན། ཁོང་དང་བཀའ་མོལ་ཞུ་བའི་བརྒྱུད་རིམ་ནང་བདག་ཉིད་ཆེན་པོ་ཁོང་དང་ངོས་
དབར་བསམ་བློ་གཏོང་སྟངས་གཅིག་པ་ཞིག་འདུག ཁོང་ནི་འཚེ་མེད་ཞི་བར་རྒྱབ་
སྐྱོར་ཞུ་མཁན་རྣལ་མ་ཞིག་རེད། འཚེ་མེད་ཞི་བ་ནི་གནའ་རབས་རྒྱ་གར་གྱི་ཆོས་
ལུགས་ཚང་མས་གཅིག་མཚུངས་སུ་ཉམས་སུ་ལེན་པའི་རིན་ཐང་བྲལ་བ་ཞིག་སྟེ།
ལེགས་སྦྱར་ནང་ཨཱཧིམ་ས་(Ahimsa) ཞེས་བརྗོད། ཁོང་གིས་རྫོགས་མཐའ་མེད་
པའི་འཛམ་གླིང་ཞི་བདེ་ནི་འཚེ་མེད་ཞི་བདེ་གོང་འཕེལ་གཏོང་བ་ཁོ་ན་ལས་འབྱུང་
བར་ཡིད་ཆེས་བརྟན་པོ་བྱེད། ཚན་རིག་གི་ཤེས་བྱའི་ནང་མིའི་གོ་རྟོགས་ཐད་ཡར་
ཐོན་ཤུགས་ཆེ་བྱུང་བ་དང་སྦྲགས། ཚན་རིག་དང་ཆོས་ལུགས་དབར་སེམས་ཐག་
ཉེ་བའི་བགྲོ་གླེང་ཞིག་དགོས་རྒྱུ་ཧ་ཅང་གལ་ཆེ་ཡིན་ཞིང་། དེ་ལྟར་བྱུང་ན་གཉིས་
ཀས་མིའི་སྤྱི་ཚོགས་ལ་བཟང་ཕྱོགས་ཀྱི་ཕན་ཐོགས་བྱེད་ཐུབ་པའང་ཨཱཙཱརྱ་ཁོང་
གིས་ཡིད་ཆེས་གནང་གི་འདུག ཁོང་གིས་ཐེངས་ཤིག་རྒྱ་གར་རཱ་ཇི་སི་ཐན་ནང་
ཚོགས་པའི་ཞི་བདེ་དང་འཚེ་མེད་ཞི་བའི་ཚོགས་ཆེན་ཞིག་གི་ཐོག་གསུང་བཤད་
ཅིག་སྤེལ་བའི་སྐབས། ཞི་བདེ་དང་དམག་འཁྲུག་གཉིས་ཀ་མིའི་སེམས་ལས་བྱུང་
བས། མིའི་སེམས་ལ་འགྱུར་ལྡོག་གཏོང་རྒྱུར་དེ་བས་དོ་སྣང་སྤྲོད་དགོས་ཚུལ་ནན་
བཤད་གནང་སོང་། ཚོགས་ཆེན་དེར་ང་རང་ཡང་བཅར་བ་ཡིན།
གང་ཟག་སྒེར་གྱི་ཐོག་ནས་ཨཱཙཱརྱ་མཆོག་གིས་གཅེར་བུ་པའི་དཀའ་ཐུབ་ཀྱི་
མི་ཚེ་བསྐྱལ་ནས་བཞུགས་པ་རེད། ཁོང་གིས་ཕྱི་དངོས་པོའི་བདེ་བ་ལ་མ་ཆགས་
པར། གཅེར་བུ་པའི་གྲྭ་པ་ཞིག་ཡིན་པའི་ཆ་ནས་ཁོང་གིས་ཀུན་ཏུ་རྒྱུ་བ་ཞིག་བྱ་
རྒྱུར་དམ་བཅས་པ་དང༌། རྒྱ་གར་གྱི་ས་ཕྱོགས་གང་སར་རྐང་རྗེན་པར་ཕེབས་ཏེ་
ཉམས་ལེན་གནང་བ་རེད། འོན་ཀྱང་མི་མང་གི་འཚོ་བའི་ནང་ཨཱཙཱརྱ་མཆོག་གིས་
འཛམ་གླིང་དང་ཡོངས་སུ་འབྲེལ་བའི་ཕྱག་ལས་གནང་བ་དང་། ཁྱད་པར་དུ་ཁོང་
གིས་སྤྱི་ཚོགས་དྲང་བདེན་ཡོང་རྒྱུར་དམ་བཅའི་ཐོག་ནས་ཕྱག་ལས་གནང་ཡོད།
ཆོས་ཉམས་ལེན་གྱི་སྙིང་པོ་རང་ཉིད་ཀུན་སྤྱོད་གཙང་སེལ་བྱེད་རྒྱུ་ཡིན་པ་དང་། ཆོ་
གའི་ཕྱོགས་ཀྱི་ཉམས་ལེན་ནི་གཙོ་བོ་མིན་པར་གསུངས་པའི་ཁོང་གི་ནན་བརྗོད་
དེ་ངོས་ཀྱི་བློ་ངོར་ཞིབ་ཏུ་གསལ། དེ་ནི་ངོས་ནས་རྒྱུན་དུ་ནང་པའི་ཆོས་གྲོགས་
ཚོར་བརྗོད་པའི་འཆར་སྒོ་ཞིག་རེད། ཆོས་ཉམས་ལེན་ནི་སྐྱེ་བ་ཕྱི་མའི་བདེ་སྐྱིད་ཁོ་
ནའི་ཆེད་དུ་མིན་པར་སྐྱེ་བ་འདི་ལའང་བདེ་སྐྱིད་ངོ་མ་ཞིག་འཐོབ་ཆེད་དུ་ཡིན་པའི་
བསམ་ཚུལ་ཞིག་ཁོང་དང་ངོས་གཉིས་ཀར་ཡོད་པ་ངོས་ནས་ཤེས་རྟོགས་བྱུང༌།
དུས་རབས་ཉི་ཤུའི་ནང་གི་གཅེར་བུ་པའི་ལོ་རྒྱུས་ཁྲོད་ཀྱི་སྐྱེས་བུ་ཆེན་
པོ་གཞན་ཞིག་ནི་ཨཱཙཱརྱ་སུ་ཤཱིལ་ཀུ་མཱར་(Sushil Kumar) མཆོག་རེད། ངེད་
གཉིས་མཇལ་འཕྲད་ཐེངས་མང་བྱུང་། དད་ལྡན་པ་ཚོས་སུ་ཤཱིལ་ཀུ་མཱར་མཆོག་ལ་
ཁོང་དང་དུས་མཉམ་པའི་ཨཱ་ཙཱརྱ་ཏུལ་སི་ལས་ལྷག་པར་མི་རྣམས་ཀྱིས་གུ་རུ་ངྷི་
(བླ་མ་) ཞེས་མཛའ་བརྩེ་དང་བཅས་ཆེ་སྟོད་བྱེད་ཅིང་། ཁོང་ནི་འཛམ་གླིང་ནང་ཧུར་
ཤོས་ཤིག་ཡིན། དོན་དངོས་སུ་ངོས་ནས་ཕྱིས་སུ་ཤེས་རྟོགས་བྱུང་གསལ་ལ། ཕྱི་
ལོ་༡༩༧༥ ལོར་ཁོང་གིས་རྒྱལ་སྤྱིའི་ནང་ཕེབས་སྐྱོད་གནང་སྐབས་གཅེར་བུ་པའི་
སྤྱི་ཚོགས་ནང་གླེང་གཞི་གང་འཚམ་བྱུང༌། །དེའི་རྒྱུ་མཚན་ནི་གཅེར་བུ་པའི་གྲྭ་
པ་ཚོས་རྒྱུན་དུ་གོམ་པ་བརྒྱབ་ནས་འགྲུལ་བཞུད་བྱ་རྒྱུའི་ཉམས་ལེན་ལ་དམ་དོན་
ཤུགས་ཆེ་གནང་གི་ཡོད། གུ་རུ་ཇཱ་མཆོག་ནི་ཆོས་ལུགས་ནང་ཁུལ་གྱི་གྲོས་སྡུར་
ལ་རྒྱབ་སྐྱོར་ཤུགས་ཆེར་གནང་མཁན་ཞིག་ཡིན་པ་དང་། ཕྱི་ལོ་༡༩༩༣ ནང་ཆི་
ཁཱ་གོར་(Chicago) ཚོགས་པའི་འཛམ་གླིང་ཆོས་ལུགས་ཚོགས་ཆེན་གྱི་གྲོས་
ཚོགས་ཀྱི་ཚོགས་ཐུན་ཞིག་ཁོང་གིས་གཙོ་སྐྱོང་གནང་སོང་། དེར་ངོས་རང་ཚོགས་
བཅར་བ་ཞིག་ཡིན།
ངོས་ནས་དྲན་གསལ་ལ། ཉིན་མཐའ་མའི་ཕྱི་དྲོར་ང་ཚོའི་ཚོགས་འདུ་མཐའ་
མ་དེ་བཞིན་ཚོགས་ཁང་ཕྱི་རོལ་གྱི་གླིང་ག་ཞིག་གི་ནང་ཚོགས་སོང་། དེར་ཆི་ཁཱ་
གོའི་མི་མང་སྟོང་ཕྲག་སུམ་ཅུ་སོ་ལྔ་ལྷག་ཙམ་ཚོགས་བཅར་ཞུས་འདུག །དེས་
ཆོས་ལུགས་ནང་ཁུལ་གྱི་མཛའ་མཐུན་ཐད་ཐ་ན་མི་དམངས་དཀྱུས་མའི་ཁྲོད་དུའང་
ཚད་མཐོའི་དོ་སྣང་ཡོད་པ་བསྟན་སྟབས་ངོ་མཚར་ཆེ་བའི་བློ་སྟོབས་སྤེལ་མཁན་
ཞིག་ཏུ་གྱུར། གུ་རུ་ཇཱ་(བླ་མ་) ཡིས་གནང་བའི་རླབས་ཆེན་གྱི་བྱ་གཞག་ལས་
གཅིག་ནི། རྒྱ་གར་ནང་ཡི་ཤུའི་སློབ་དཔོན་ཇོན་པོལ་དམ་པ་མཆོག་ཕེབས་རྒྱུར་རྒྱ་
གར་མི་དམངས་ཀྱིས་ངོ་རྒོལ་བྱེད་བཞིན་པར་ཁོང་གིས་ཁ་གཏད་ཀྱི་བཀའ་སློབ་རྣོ་
ངར་ལྡན་པ་ཞིག་གནང་བ་དེ་ཡིན། རྒྱ་གར་ནི་ཆོས་ལུགས་སྣ་མང་གི་འབྱུང་ཁུངས་
ཤིག་ཡིན་སྟབས། རྒྱ་གར་མི་དམངས་ཀྱིས་ཁོང་ལ་ཕེབས་བསུ་ཞུ་རྒྱུ་ནི་ལོ་རྒྱུས་
ཀྱི་ཐོག་ནས་འགན་འཁྲི་ཡོད་པ་དང་། དེའི་ཕྱིར་གུ་ཡངས་པོ་བྱས་ཏེ་ཡི་ཤུའི་བླ་
ཆེན་མཆོག་ལ་ཕེབས་བསུ་ཞུ་རོགས་ཞེས་འབོད་སྐུལ་གནང་སོང་།
ནང་ཆོས་དང་འདྲ་བར་གཅེར་བུ་པའི་ཆོས་ལུགས་ཀྱིས་འཇིག་རྟེན་བཀོད་
པ་པོའི་རྣམ་གཞག་གི་ཐོག་ནས་འཇིག་རྟེན་གྱི་ཐོག་མ་འགྲེལ་བརྗོད་བྱེད་ཀྱི་མེད།
ལས་ཀྱི་རྣམ་གཞག་(ཚིག་དོན་ལྟར་ན་ལས་ལ་གོ།) ཐེ་བའི་རྒྱུ་འབྲས་ཀྱི་རྣམ་གཞག་
ནི་ཆོས་ལུགས་གཉིས་ཀས་བྱ་བྱེད་ཐམས་ཅད་ལ་ལྟ་བའི་གཞི་རྩའི་ལངས་ཕྱོགས་
ཤིག་ཏུ་འདོད་ཀྱི་ཡོད། གང་ཡིན་ཞེ་ན། དེས་ཆོས་རྣམས་ཀྱི་ཐོག་མའམ་འབྱུང་
ཁུངས་ཤེས་རྟོགས་སླད་འགྲེལ་བརྗོད་ཞིབ་ཕྲ་བྱེད་ཀྱི་ཡོད། འོན་ཀྱང་ལས་ཀྱི་རྣམ་
གཞག་འགྲེལ་ལུགས་གཉིས་ཀའི་ནང་ཐ་དད་དུ་གསུང་གི་ཡོད། རགས་བཤད་
བྱས་ན། གཅེར་བུ་པས། ལུས་ངག་ཡིད་གསུམ་གྱི་ལས་གང་བསགས་ཀྱང་དེས་
གང་ཟག་གི་རྣམ་ཤེས་སྟེང་དུ་རྫས་རྡུལ་ཕྲ་མོ་འགོ་བ་དང༌། རྫས་རྡུལ་རིམ་གྱིས་
བསགས་ཏེ། དེས་རྣམ་ཤེས་ལ་རྐྱེན་བྱས་ནས་མཐར་སྐྱེ་བའི་རྒྱུན་ཟམ་མ་ཆད་པར་
སྐྱེ་བར་འདོད། དེ་ལས་ལྡོག་སྟེ། ནང་པས་ལས་ཀྱི་རྣམ་གཞག་དེ་ལས་གཞན་དུ་
འགྲེལ་གྱི་ཡོད། དོན་དངོས་ཐོག་གནས་སྟངས་རིམ་པ་སྣ་ཚོགས་ཤིག་ཡོད་ཅིང་
ཚང་མ་གཅིག་པ་མ་ཡིན། དཔེར་ན། ལས་ངེས་ཅན་ཞིག་བརྩམས་མ་ཐག་ལས
དེ་ཉིད་འགག་འགྲོ་ནའང་། ལས་དེས་གང་ཟག་སོ་སོའི་རྣམ་ཤེས་ཀྱི་སྟེང་དུ་བག་
ཆགས་བཞག་ནས་འདོད་ཆགས་དང་བདག་འཛིན་ལྟ་བུའི་ཉོན་མོངས་ཀྱིས་གསོས་
བཏབ་སྟེ་འབྲས་བུ་མ་སྨིན་བར་དུ་ལས་ཀྱི་བག་ཆགས་དེ་གནས་པ་ནཱལནྡཱའི་སློབ་
དཔོན་རྣམས་ཀྱིས་བཞེད་དོ། ལྟ་ཚུལ་འདི་ལ་འདས་པའི་དུས་རབས་དེ་དག་ནང་
རིགས་པས་བརྡར་ཤ་ཆོད་པ་དུ་མ་བྱུང་བ་གསལ་པོ་རེད།

ཧིནྡུ་དང་ཁ་ཆེའི་ཆོས་ལུགས་ཀྱི་བར་ཁྱད་ལས་འདས་པའི་སིག་གི་
ཆོས་ལུགས།

དུས་རབས་བཅུ་དྲུག་པའི་ནང་རྒྱ་གར་གྱི་ས་སྟེང་དུ་ངོ་མཚར་ཆེ་བའི་ཆོས་ལུགས་
གསར་པ་ཞིག་དར་འཕེལ་བྱུང་བ་ནི་སིག་གི་ཆོས་ལུགས་རེད། ཆོས་ལུགས་འདིའི་
ཐོག་མའི་དགེ་རྒན་ནི་གུ་རུ་ནཱ་ནཀ་(༡༤༦༩ ནས་༡༥༣༩) ཞུ་བ་ཁོང་རེད། ཁོང་ནི་
ད་ལྟའི་ཆར་པ་ཀི་སི་ཐན་ནང་གི་ལ་ཧོར་ཞེས་པའི་ས་ཆའི་ཉེ་འགྲམ་གྱི་གྲོང་གསེབ་
ཅིག་ནང་སྐུ་འཁྲུངས། བྱམས་སེམས་ཧ་ཅང་ཆེ་བས་སྐུ་གཞོན་ནུའི་དུས་ནས་སྙན་
གྲགས་གང་སར་ཁྱབ། ཤོད་སྲོལ་དུ་ཡབ་ཀྱིས་བསྐུར་བའི་ཚོང་ཟོག་རྣམས་རང་
ཉིད་ལ་ལམ་བར་དུ་སྤྲང་པོ་སུ་ཐུག་ཀྱང་ཁོང་ཚོར་སྦྱིན་རྐྱང་བྱེད། རྒྱ་གར་ནང་ཁ་
ཆེའི་ཆོས་དཔོན་ཀ་བཱིར་(Kabir ༡༣༩༨ ནས་༡༤༤༨) དང་ཧིནྡུའི་ཆོས་དཔོན་
ཨེཀ་ནཱཐ་(Eknath ༡༥༣༥ ནས་༡༥༩༩) ཐེ་བའི་མི་སྣ་དུ་མས་སྣེ་ཁྲིད་དེ་ཆོས་
ལུགས་འདུམ་ཐབས་ཀྱི་ལས་འགུལ་མི་ཉུང་བ་ཞིག་གུ་རུ་ན་ནཀ་ཡི་དུས་སྐབས་
སུ་ཡར་རྒྱས་ཕྱིན་པ་མཐོང་རྒྱུ་ཡོད། ཆོས་དཔོན་དེ་དག་གིས་ཨལ་ལཱཧ་(Allah)
དང་། ཚངས་པ། ཁྱབ་འཇུག་དེ་བཞིན་མིང་བརྡ་མི་གཅིག་པ་ཡོད་སྲིད་པའི་ལྷ་སྲུང་
དེ་དག་གི་དོན་དམ་པའི་ངོ་བོ་དཔྱད་པས་གཏན་ལ་ཕབ་ཅིང་། ལྷག་པར་དུ་རིགས་
རུས་ཀྱི་ཁྱད་པར་ལ་དོ་ནན་བྱེད་པར་བཤོལ་བཏབ་པ་དང་། ཆོ་ག་ཕྱག་ལེན་ཐད་ཀྱི་
ཁྱད་པར་ཕྲན་ཚེགས་རྣམས་གལ་ཆེན་པོ་མིན་པར། དེ་ལས་གལ་ཆེ་བ་ནི་ང་ཚོའི་
ནང་སེམས་ཀྱི་རང་བཞིན་གཙང་མ་དེ་གྲུང་པོའམ་མངོན་པར་གསལ་བར་བྱ་རྒྱུ་དེ་
ཡིན་ཞེས་ར་སྤྲོད་བྱས། ཧིནྡིའི་ནང་སྙན་ངག་འབྲི་མཁན་གྲགས་ཅན་མཁས་དབང་
ཆོས་དཔོན་ཀ་བཱིར་མཆོག་གི་སྙན་ངག་ཅིག་གི་ནང་གནད་དོན་འདི་ཡིད་དུ་འོང་
བའི་སྒོ་ནས་གསལ་འདུག
ཨོ༑ སྐྱེས་བུ། ཁྱེད་ཀྱིས་ང་གང་དུ་འཚོལ་གྱི་ཡོད་དམ། ང་ནི་ཁྱེད་རང་གི་
འགྲམ་དུ་ཡོད། ང་ནི་མཆོད་ཁང་དུ་མེད་ལ་ཁ་ཆེའི་ལྷ་ཁང་དུའང་མེད། ཀཱ་བཱ་
(Kaaba) རུ་མེད་ལ་གངས་རིན་པོ་ཆེ་ལའང་མེད། ང་ནི་ཆོ་ག་དང་དགའ་
སྟོན་ནང་མེད་ལ། ཡོ་ག་དང་བྱ་བྲལ་དུའང་མེད། གལ་ཏེ་ཁྱེད་རང་བདེ་སྐྱིད་
དོན་དུ་གཉེར་མཁན་ངོ་མ་ཞིག་ཡིན་ན། ཁྱེད་རང་གིས་དུས་ཚོད་ངེས་ཅན་
ཞིག་ཏུ་ང་མཐོང་བ་དང་ཐོས་པ་ཡོང་གི་རེད། ཀ་བྷིར་གྱིས། སཱ་དྷུ་(Sadhu)
ཚོ༑ དཀོན་མཆོག་ནི་ཐམས་ཅད་ཀྱི་དབུགས་ཀྱི་དབུགས་ཡིན།
(ཀ་བྷིར་གྱི་གསུང་འདི་ནི་ར་བིནྡྲ་ནཱཐ་ཊེ་གོར་(RabindranathTagore)བསྒྱུར།)
གུ་རུ་ན་ནཀ་ཡིས་རང་ཉིད་ཀ་བཱིར་གྱི་དགེ་ཕྲུག་ཡིན་བཞིན་དུ་ཧིནྡུའི་སློབ་དཔོན་
མང་པོའི་ཞབས་ལ་གཏུགས་ཏེ་རྩ་ཆེའི་རིག་བྱེད་ཀྱི་གཞུང་(Vedas) སྦྱངས་གནང་
བ་དང་ཁ་ཆེའི་གནས་ཆེན་མེ་ཁཱ་(Mecca) ལ་གནས་སྐོར་དུ་ཕེབས། འོན་ཀྱང་
དགུང་ལོ་སོ་གཅིག་ལ་ཉིན་ཞིག་རྒྱུག་ཆུ་ཞིག་གི་ནང་ཁྲུས་གནང་ནས་བཞུགས་
པའི་སྐབས་ཡ་མཚན་ཆེ་བ་ཞིག་ལ་ཁོང་གློ་བུར་དུ་ཡལ། དེ་ནས་ཉིན་གསུམ་གྱི་
རྗེས་སུ་སླར་བྱོན་ཏེ། དཀོན་མཆོག་ནི་ཧིནྡུ་དང་ཁ་ཆེ་གང་ཡང་མིན་པ་དང་། ཁོང་
རང་ཉིད་དཀོན་མཆོག་གིས་བསྟན་པའི་ལམ་གྱི་རྗེས་སུ་འབྲང་རྒྱུ་ཡིན་ཞེས་ཀུན་ལ་
བསྒྲགས། ཁོང་གིས་ཧིནྡུ་དང་ཁ་ཆེའི་རླབས་ཆེའི་ཆོས་ལུགས་ཀྱི་སྙིང་པོ་རྣམས་ཟླ་
སྒྲིལ་བཏང་ནས་ཆོས་ལུགས་གསར་པ་ཞིག་གསར་གཏོད་མཛད་པ་དང་། ད་གཟོད་
སིག་གི་ཆོས་ལུགས་ཞེས་པ་བྱུང་།
རྒྱ་གར་གྱི་མུ་གལ་རྒྱལ་པོ་ཨཀ་བར་(༡༥༥༦ ནས་༡༦༠༥ བར་དབང་སྒྱུར་
བྱས་) གྱིས་ཆོགས་ལུགས་གསར་པ་དེ་ལ་ཡི་རངས་ཤུགས་ཆེ་གནང་སྟེ་ཆོས་སྡེ་
འཛུགས་སྐྲུན་ཆེད་ས་ཆ་མཁོ་སྤྲོད་གནང་། དེར་རྨང་གཞིའི་འཛུགས་སྐྲུན་བཏིངས་
ནས་ཨམ་རིཏ་སའི་(Amritsar) གྲོང་ཁྱེར་འཆི་མེད་རྒྱ་མཚོ་ཞེས་བྱ་བ་ཆགས་ཏེ།
སྙན་གྲགས་ཆེ་བའི་གསེར་གྱི་ལྷ་ཁང་དེ་བཞེངས། ངོས་རང་གསེར་གྱི་ལྷ་ཁང་དེར་
ཚོགས་པའི་སིག་གི་རྩ་ཆེའི་གསུང་རབ་ཨཱདི་གྲནྡྲ་(Adi Granth) ཞེས་པ་དེ་བྱུང་
ནས་ལོ་བཞི་བརྒྱ་འཁོར་བའི་དུས་དྲན་གྱི་མཛད་སྒོར་བཅར་རྒྱུ་བྱུང་། སིག་གི་རྗེས
འབྲང་པ་རྣམས་ཀྱིས་གསུང་རབ་འདིར་གུས་བརྩི་ཆེན་པོ་བྱེད་པ་དང་། དེ་ནི་མཐར་
ཐུག་གི་དཀོན་མཆོག་ལྟ་བུར་བརྩི་བཞིན་ཡོད། སིག་གི་གུ་རུ་བཅུ་པ་གོ་བིནྡ་སིནྷ་
(Gobind Singh) མཆོག་གིས་རྩ་ཆེའི་གསུང་རབ་དེ་ཁོང་ཉིད་གཤེགས་པའི་
རྗེས་སུ་སིག་གི་ཆོས་པ་རྣམས་ཀྱི་བླ་མ་ཆགས་རྒྱུ་ཡིན་པར་གསུངས་པ་དེ་ང་རང་
གི་ཆོས་ལུགས་ནང་སེམས་འགུལ་ཐེབས་པའི་སྒྲུང་ཞིག་དང་འདྲ་པོ་འདུག དུས་
རབས་བཅུ་གཅིག་པའི་ནང་བྱུང་བའི་བོད་ཀྱི་སྐྱེས་ཆེན་དམ་པ་འབྲོམ་སྟོན་པས་
རང་གི་སློབ་མ་པོ་ཏོ་བའི་པང་དུ་དབུ་བཞག་སྟེ་སྐུ་ཞིང་ལ་ཕེབས་པའི་ཚུལ་མཛད་
པའི་ཚེ་པོ་ཏོ་བ་ཐུགས་སྐྱོ་ནས་སྤྱན་ཆབ་བླ་མའི་ཞལ་རས་སྟེང་དུ་ཟགས། འབྲོམ་
གྱིས་ཡར་གཟིགས་ཏེ་ག་རེ་བྱས་ནས་ངུ་གི་ཡོད་ཅེས་བཀའ་འདྲི་གནང་བར། པོ་ཏོ་
བས་ངའི་བླ་མ་ནི་ཁྱེད་རང་ཡིན་པས་ད་ནས་བཟུང་ང་ལ་ཆོས་གང་ནས་འཐོབ་བམ་
ཞེས་ཞུས། འབྲོམ་གྱིས་དེའི་ལན་དུ། ཁྱོད་འཇིགས་མི་དགོས། དཔེ་ཆ་རྣམས་བླ་
མར་སྟེན་ཅིགདེ་ལས་ཆོས་འཐོབ་བོ་ཞེས་གསུངས།
ངོས་རང་གསེར་གྱི་ལྷ་ཁང་དུ་སྐྱོད་ཐེངས་དང་པོ་དེ་༡༩༥༦ ལོར་རྒྱ་གར་དུ་
ཐེངས་དང་པོ་ཡོང་པའི་སྐབས་སུ་རེད། ཕྱིས་སུ་སྙན་གྲགས་ཤིན་ཏུ་ཆེ་བའི་སིག་
གི་སློབ་དཔོན་ཕ་ཊེག་སིནྡ་(Sant Fateh Singh) མཆོག་དང་མཉམ་དུ་སྒེར་གྱི་
འབྲེལ་ལམ་འཛུགས་རྒྱུ་བྱུང་། གང་ཡིན་ཟེར་ན། ཁོང་ནི་པན་ཇཱབ་མངའ་སྡེའི་ནང་
བཞུགས་ཤིང་། ང་སྡོད་ས་དྷ་རམ་ས་ནས་ཐག་རིང་པོ་ཞེ་དྲག་མེད། ངེད་གཉིས་
ཐེངས་ཁ་ཤས་ཕན་ཚུན་ཐུག་འཕྲད་བྱེད་ཐུབ་པ་བྱུང་། ཁོང་གིས་ཐུགས་བརྩེ་ཆེན་
པོས་གུ་རུ་ན་ནཀ་དང་གསེར་གྱི་ལྷ་ཁང་དང་འབྲེལ་བའི་སིག་མི་མང་གི་ལོ་རྒྱུས་
ངོས་ལ་འགྲེལ་བཤད་གནང་བྱུང་། སིག་གི་རྩ་ཆེའི་གསུང་རབ་ཨཱདི་གྲནྡྲ་(Adi
Granth) ངག་ནས་འདོན་པ་དང་། ཆོས་པ་རྣམས་ཀྱིས་ཆོས་ཀྱི་བསྟོད་དབྱངས་
འཐེན་པའི་རྒྱུན་སྲོལ་བྱེད་སྒོ་ཞིག་ལ་ཁོང་གིས་ང་རང་མགྲོན་འབོད་གནང་བྱུང་།
བྱེད་སྒོ་དེ་ལ་སིག་གིས་བ་ཇན་(Bajan) ཞེས་འབོད་ཅིང་། སྲོལ་རྒྱུན་གྱི་ཐོག་ནས་
མཛུབ་སྣོན་སྦུད་རོལ་(Harmonium) ཞེས་པའི་རོལ་ཆ་དང་འདྲ་བའི་རོལ་ཆས་
དང་མཉམ་དུ་སྲུང་བརྩི་ཞུ་སྲོལ་འདུག དད་ལྡན་སིག་གི་ཆོས་པ་ཚོས་གསུང་རབ་
དེར་གུས་བརྩི་བྱེད་ལུགས་ནི་སེམས་འགུལ་ཐེབས་ངེས་ཤིག་འདུག
གུར་ངྑར་(Gurduwara) ཞེས་པའི་ཁོང་ཚོའི་མཆོད་ཁང་གི་ནང་དུ་གནམ་
རྒྱན་མཆོད་ཤོམ་ཞིག་ཡོད་པ་དང་། སྨོན་ལམ་འདུ་ཚོགས་སྐབས་གོས་ཆེན་གྱིས་
བཏུམས་པའི་གསུང་རབ་ཀྱི་དཔེ་ཆ་དེ་མར་བཏོན་ནས་དཔེ་ཁྲི་ཆུང་ཆུང་ཞིག་གི་
སྟེང་དུ་གནམ་རྒྱན་མཆོད་ཤོམ་དེའི་ནང་འཇོག་གི་ཡོད། ཆོས་དཔོན་ཞིག་གི་དཔེ་
ཆ་དེ་ཀློག་བཞིན་པ་དང་མཉམ་དུ་འཁྲིས་དེར་མི་གཅིག་གིས་རླུང་གཡབ་དཀར་པོ་
ཞིག་འཕྱར་ནས་སྡོད་ཀྱི་ཡོད། སྤྱིར་བཏང་དཔེ་ཆ་དེ་ནི་རོལ་དབྱངས་དང་མཉམ་
དུ་འདོན་གྱི་འདུག དེར་བརྟེན་༡༩༩༢ ལོར་པ་ཊི་ཡ་ལཱ་(Patiala) རུ་ཡོད་པའི་
པན་ཇབ་གཙུག་ལག་སློབ་གྲྭ་ཆེན་མོའི་འགོ་འཛུགས་ཀྱི་མཛད་སྒོར་རྩ་ཆེའི་གསུང་
རབ་ཨིན་ཡིག་ཏུ་ཡིག་སྒྱུར་ཞུས་པ་དེ་དབུ་འབྱེད་ཆེད་ངོས་མགྲོན་འབོད་གནང་
དུས་ཧ་ཅང་ཡིད་ཚིམས་ངེས་ཤིག་འདུག ཆོས་ལུགས་གཞན་གྱི་རྗེས་འབྲང་པ་མང་
པོ་ལྟར། ངོས་ལའང་ད་ལྟ་རྩ་ཆེའི་གསུང་རབ་དེ་ཀློག་རྒྱུའི་གོ་སྐབས་དང་། དེའི་
སེམས་དོན་གྱི་རྣམ་དཔྱོད་ལས་ཕན་ཐོགས་ངེས་ཅན་ཞིག་བྱུང་ཡོད།
བསྔགས་པར་འོས་པའི་སིག་ཆོས་ལུགས་ཀྱི་ཉམས་ལེན་གྱི་ཁྱད་ཆོས་གཅིག་
ནི༑ སྤྱིར་གཞན་ལ་ཞབས་འདེགས་སྒྲུབ་རྒྱུ་དང་སྒོས་སུ་དབུལ་ཕོངས་ཚོར་རོགས་
རམ་བྱ་རྒྱུ་དེ་རེད་འདུག ལྡིར་ལིར་ཡོད་པའི་སིག་གི་སྐད་གྲགས་ཆེ་བའི་མཆོད་
ཁང་ཐེ་བའི་སིག་གི་མཆོད་ཁང་མང་པོའི་ནང་ང་རང་འགྲོ་མྱོང་ཡོད། མཆོད་ཁང་
དེ་དག་མང་ཆེ་བའི་ནང་མཆོད་མཇལ་དུ་སུ་ཕྱིན་ཀྱང་ཁ་ལག་རིན་མེད་དུ་གནང་
མཁན་སྤྱི་པའི་ཐབ་ཚང་འདུག ལོ་རྒྱུས་ཀྱི་ཐོག་ནས་བལྟས་ན། ལུགས་སྲོལ་འདི་ནི་
ལམ་ཟུར་དུ་ལྷག་པའི་དཀའ་ངལ་ཅན་དང་ཉམ་ཐག་ཐེ་བའི་དགོས་ངེས་ཅན་ལ་བརྩེ་
བ་ཆེན་པོས་རོགས་རམ་བྱ་དགོས་རྒྱུའི་རྩ་འཛིན་ཞིག་ལས་རིམ་གྱིས་དར་ཡོད་
ཚོད་འདུག ངོས་ལ་བརྗོད་གསལ། ཐ་ན་གྲོང་ཁྱེར་ནང་བྲེལ་ཟིང་ཆེ་བའི་ཆེད་ལས་
པ་དང་སིག་མང་ཆེ་བས་ཐབ་ཚང་དེ་དག་ནང་འཆར་ཅན་ལས་ཀ་བྱས་ཏེ་ཁ་ལག་
འདྲེན་རོགས་བྱ་རྒྱུ་ནི་སྤྱི་སྲོལ་དུ་གྱུར་ཡོད། མདོར་ན། རྩ་ཆེའི་གསུང་རབ་ཨཱདི་
གྲཅུའི་ནང་ཡིད་དུ་འོང་བའི་ཚིགས་བཅད་གཅིག་ཡོད་པ་ནི།
གཞན་སེམས་མེད་པའི་སྦྱིན་པས་ནི།།
རང་གི་འདུན་པ་སྐོང་མི་ཐུབ།
ཉམས་སུ་ལེན་པའི་ནང་དུ་ནི༎
ཡང་དག་སྤྲོད་པ་ཚང་བ་དགོས༎
(Guru NanakDev,Page 992, Line7)

རྒྱ་གར་ནི་འཛམ་གླིང་ནང་གི་ཆོས་ལུགས་གཞན་གྱི་གནས་བདག་
ལྟ་བུ་ཡིན།

རྒྱ་གར་གྱི་ཉེ་བའི་གླིང་ཕྲན་ཁག་ནང་དར་པའི་ཨེབ་ར་ཧེམ་(Abraham) ཆོས་
ལུགས་ཁག་ལས་ཐོག་མ་དེ་ནི་ཕལ་ཆེར་ཡི་ཤུའི་ཆོས་ལུགས་ཡིན་རྒྱུ་རེད། འོན་
ཀྱང་ཚང་མས་ཤེས་ཀྱི་མེད། ལོ་རྒྱུས་སྨྲ་བ་ཁ་ཤས་ཀྱིས་བརྗོད་གསལ་ལྟར་ན། དུས་
རབས་དང་པོའི་ནང་སྟོན་པ་ཡི་ཤུ་ཡི་དངོས་སློབ་ཐོའོ་མཱསེ་(Thomas)ཞུ་བ་ཁོང་ཁོ་
ཆིན་(Cochin) གྱི་ཉེ་འགྲམ་ཀེ་ར་ལ་མངའ་སྡེའི་མཚོ་འགྲམ་དུ་བསླེབས་ནས། རྒྱ་
གར་ལྷོ་ཕྱོགས་ཀྱི་རྒྱལ་ཁམས་དེའི་ཁོངས་ཀྱི་ས་གནས་འདྲ་མིན་ལ་ཡི་ཤུའི་ལྷ་ཁང་
གསར་འཛུགས་གནང་འདུག ངོས་རང་ཁོང་གི་པུར་ཁང་ཡོད་སའི་ཡི་ཤུའི་ལྷ་ཁང་
དེའི་ནང་ཕྱིན་པ་ཡིན། ཀེ་ར་ལ་ནི་རྒྱ་གར་ནང་ཇིའུ་མི་རིགས་སླེབས་ས་ཐོག་མ་དེ་
ཡིན་ཞིང་། མི་ལོ་ཉིས་སྟོང་སྔོན་ཁོང་ཚོ་གྲུ་གཟིངས་བརྒྱུད་ཁོ་ཆིན་དུ་འབྱོར་ནས་དེ་
གར་སྐྱབས་བཅོལ་ཞུས་འདུག དེང་སང་ཡང་ཀེ་ར་ལའི་ནང་གནས་པའི་ཇིའུ་མཆོད་
ཁང་ཞིག་གི་ནང་ངོས་གནས་མཇལ་དུ་འགྲོ་རྒྱུའི་གོ་སྐབས་བྱུང་། དེའི་ནང་ཆེས་སྔ་
མོའི་ཇིའུ་སྐྱབས་བཅོལ་བ་དེ་དག་གི་རྒྱུད་པ་མཚོན་པའི་ཇིའུ་ཆོས་ལུགས་ཉམས་
ལེན་བྱེད་མཁན་གྱི་སྤྱི་ཚོགས་ཆུང་ཆུང་ཞིག་འདུག གསུམ་པ་ཁ་ཆེའི་ཆོས་བྱུང་བ་
རེད། དེ་ཡང་ཐོག་མར་དབུས་ཨེ་ཤི་ཡའི་ཐང་སྡེར་ནས་བྱུང་ཞིང་། ཁོང་ཚོའི་རྒྱུད་
པས་ཕྱིས་སུ་རྒྱ་གར་ནང་མུ་གལ་རྒྱལ་རྒྱུད་བཙུགས་པ་རེད། དེ་མིན་ཆོས་ལུགས་
གཞན་གཉིས་ཀྱིས་ཀྱང་རྒྱ་གར་གྱི་སེམས་དོན་དང་ཆོས་ལུགས་ཀྱི་གནས་སྟངས་
ཐད་ཡུན་དུ་གནས་པའི་ཤུགས་རྐྱེན་བྱིན། དེ་གཉིས་ནི། ཛོ་ར་སིའི་ཆོས་ལུགས་
(Zoroastrianism) ཞེས་པའི་གནའ་བོའི་ཆོས་ལུགས་ཤིག་ཡིན་ཞིང་དཀོན་མཆོག་
གཅིག་རྐྱང་འདོད་པའི་ཆོས་ལུགས་ཀྱི་ཁྲོད་ནས་རྙིང་ཤོས་ཤིག་ཆགས་ཡོད། གཞན་
དེ་ནི་བཱ་ཧའེ་ཆོས་ལུགས་(Baha'i faith) ཞེས་དུས་རབས་བཅུ་དགུ་པའི་ནང་གི་
ཆོས་ལུགས་ཀྱི་འཕེལ་ཁ་གསར་མ་ཞིག་ཡིན།
ཛོ་ར་སིའི་ཆོས་ལུགས་ནི་སྤྱི་ལོའི་སྔོན་གྱི་ལོ་སྟོང་ཕྲག་གཅིག་ལྷག་ཙམ་གྱི་
སྔོན་དུ་པར་ཤི་ཡཱའི་(Persia) ནང་བྱུང་པ་དང་། ཆོས་ལུགས་འདིས་ཆོས་ཐམས་
ཅད་ཀྱི་བྱེད་པོ་རྟག་པའི་དཀོན་མཆོག་གཅིག་ཁོ་ན་འདོད་དེ་དཀོན་མཆོག་གཅིག་
རྐྱང་འདོད་པའི་ལྟ་བ་དར། དེང་སྐབས་ཆོས་བརྒྱུད་འདིའི་ཚོགས་སྡེ་ཆེ་ཤོས་ཤིག་
རྒྱ་གར་གྱི་གྲོང་ཁྱེར་མུམ་བྷེ་རུ་རྟེན་གཞི་བྱས་ཡོད། ང་ཚོ་བོད་པ་ཚོ་དང་ཆོས་
བརྒྱུད་འདིའི་དབར་ཐུན་མོང་གི་ཉམས་ལེན་གཅིག་ཡོད་པ་ནི། དགེ་བའི་བྱ་བ་
ཞིག་ཏུ་ཤི་བའི་རྗེས་ཕུང་པོ་བྱ་རྒོད་ལ་སྦྱིན་པ་གཏོང་བ་འདི་རེད། རྒྱུན་དུ་པར་སི་
(Parsee) và an lành với
ཚོགས་ཞབས་ཞུ་དང་དགེ་བའི་བྱ་བར་ཧུར་སྐྱེད་ཧ་ཅང་ཆེན་པོ་ཡོད་ཅིང་། ལྷག་
པར་དུ་དབུལ་ཕོངས་རྣམས་ཀྱི་ཆེད་དུ་སྨན་ཁང་དང་སློབ་གྲྭ་གསར་འཛུགས་ཆེད་
བླ་ན་མེད་པའི་ནུས་ཤུགས་འདོན་མཁན་ཞིག་ཡིན། དོན་དངོས་སུ་ཁོང་ཚོ་ནི་མི་
སྟོང་ཕྲག་ཁ་ཤས་ལས་གྲུབ་པའི་སྤྱི་ཚོགས་ཆུང་ཆུང་ཞིག་ཏུ་སོ་སོའི་ཕ་ཡུལ་ལས་
རིང་དུ་གྱེས་ཏེ་གཞན་ཡུལ་དུ་ཡུན་རིང་སྐྱབས་བཅོལ་བྱས་ཏེ་སྡོད་དགོས་བྱུང་
ཡང་། ཁོང་ཚོས་རང་ཉིད་ཀྱི་ཆོས་ལུགས་དང་རིག་གཞུང་གི་ངོ་བོ་གཅེས་སྲུང་བྱེད་
སྟངས་དང་། དེ་བཞིན་རྒྱ་ཆེ་ས་ནས་རྒྱ་གར་གྱི་སྤྱི་ཚོགས་ནང་གལ་ཆེའི་ཞབས་
འདེགས་བསྒྲུབས་དང་སྒྲུབ་བཞིན་པར་ང་རང་ཡིད་སྨོན་ཚད་མེད་སྐྱེ་གི་འདུག
བཱ་ཧའེ་ཆོས་ལུགས་ནི་རྒྱ་གར་ནང་གང་ལ་གང་འཚམ་ཁྱབ་ཆེན་པོ་ཡོད། ཛོ་
ར་སིའི་ཆོས་ལུགས་དང་འདྲ་བར། འདི་ཡང་པར་ཤི་ཡཱ་(Persia) ནས་བྱུང་། དུས་
རབས་བཅུ་དགུ་པའི་དུས་དཀྱིལ་དུ་བཱ་ཧའེ་ཨུ་ལཱ་(Baha"u་llah) ཞེས་པ་ཁོང་
གིས་སྲོལ་གཏད་པ་ཞིག་ཡིན། ལྟ་གྲུབ་ཐ་དད་པ་རྣམས་གཅིག་ཏུ་འདུམ་ཐབས་
སུ་འབད་བརྩོན་བསྟེན་མཁན་གྱི་ཆོས་ལུགས་འདིས་དཀོན་མཆོག་གཅིག་ཁོ་ན་
ལས་མེད་པ་དང་། འཛམ་གླིང་གི་ཆོས་ལུགས་ཚང་མ་དཀོན་མཆོག་གཅིག་པུ་དེ་
ལས་བྱུང་ཞིང་། ད་ལྟའི་ཆར་མི་རྣམས་ཀྱིས་གཅིག་གྱུར་གྱི་གནས་ལུགས་དེ་ངོས་
འཛིན་བྱ་རྒྱུའི་དུས་ལ་བབས་པར་འདོད་ཀྱི་ཡོད། མ་གཞི་ངོས་རང་ཆོས་ལུགས་དུ་
མ་འདུམ་ཐབས་བྱེད་པའམ་ཆོས་ལུགས་ཐ་དད་པ་རྣམས་ཟླ་སྒྲིལ་གཏོང་རྒྱུར་རྒྱབ་
སྐྱོར་བྱེད་མཁན་ཞིག་མིན་ནའང་། འཛམ་གླིང་ཞི་བདེར་དམིགས་པའི་བཱ་ཧའེ་ཡི་
ཆོད་སེམས་ལ་ངས་ཡིད་སྨོན་ཚད་མེད་ཞུ་གི་ཡོད། ཁོང་ཚོས་ཆོས་ཕྱོགས་དང་།
རིག་གཞུང་། མི་རིགས། ཕོ་མོའི་ཁྱད་པར་བཅས་ལ་གཞི་བྱས་པའི་ཕྱོགས་ལྷུང་གི་
གནས་སྟངས་མེད་པ་བཟོ་ཆེད་དམིགས་བསལ་དོ་སྣང་བྱེད་ཅིང་། བཅོས་མིན་གྱི་
འཛམ་གླིང་ཞི་བདེ་འཚོལ་རྒྱུ་ནི་ང་ཚོའི་དུས་སྐབས་འདིའི་ནང་དགོས་གལ་ཆེ་ཤོས་
དེ་ཡིན་ཚུལ་ནན་བརྗོད་བྱེད་ཀྱིན་འདུག དེའི་འབྲས་བུར། བཱ་ཧེའི་ཆོས་པ་རྣམས་
ཞི་བདེའི་ལས་འགུལ་ཐད་དམིགས་བསལ་ཧུར་སྐྱེད་ཆེ་བས། མཉམ་ཞུགས་བྱེད་
མཁན་མང་བ་དང་ལྷག་པར་དུ་གཞོན་སྐྱེད་ཁྲོད་ནས་མང་པོ་ཡོང་གི་ཡོད། ད་དུང་
ཆོས་ལུགས་ནང་ཁུལ་གྱི་མཆོད་འབུལ་ཚོགས་འཛོམས་སྐབས་ཁོང་ཚོ་ཡོད་པའང་
མངོན་གསལ་དོད་པོ་ཡོད།
ངོས་ལ་ལྡི་ལི་གསར་པའི་ནང་ཡོད་པའི་ཁོང་ཚོའི་ལྷ་ཁང་ངོ་མཚར་ཅན་དེའི་
ནང་གནས་མཇལ་དང་སྨོན་ལམ་རྒྱག་རྒྱུའི་གོ་སྐབས་བྱུང་། དེའི་དབྱིབས་ནི་འདབ་
མ་མང་པོ་ཡོད་པའི་མེ་ཏོག་པདྨ་ཞིག་དང་འདྲ་བར་སྣང་། དེང་སང་ལྷ་ཁང་དེ་ནི་
རྒྱ་གར་གྱི་རྒྱལ་སའི་ནང་ཕུལ་དུ་བྱུང་བའི་བཟོ་བཀོད་ཀྱི་སྒྱུ་རྩལ་མཚོན་པའི་དན་
རྟགས་གལ་ཆེན་ཞིག་ཆགས་འདུག ༡༩༩༣ ལོའི་ནང་ངོས་དཀྱིལ་ཤར་ཡུལ་གྲུར་
ཐོག་མར་བསྐྱོད་དུས་ཨེ་ཛེ་ར་ཡེལ་མཚོ་ངོགས་གྲོང་ཁྱེར་ཧའེ་ཕཱ་(Haifa) ཁུལ་གྱི་
རི་བོ་ཁར་མལ་(Mount Carmel) སྟེང་དུ་ཆགས་པའི་ངོ་མཚར་ཆེ་བའི་མཆོད་
ཁང་ནང་བསྐྱོད་དེ་བཱ་ཧའེ་ཨུ་ལཱ་ཡི་པུར་ཁང་ལ་གུས་འདུད་ཞུ་རྒྱུ་བྱུང་།
རྒྱ་གར་གྱི་ཉམས་མྱོང་ལས་འཛམ་གླིང་གིས་བློ་སྐྱེད་གང་ལེན་ཐུབ་བམ།
རྒྱ་གར་ནང་ཆོས་ལུགས་སྣ་ཚོགས་གནས་པའི་ལོ་རྒྱུས་ཁྲོད་ཀྱི་རླབས་ཆེའི་
དོན་དངོས་གཅིག་ནི། ལོ་ངོ་སྟོང་ཕྲག་ཁ་ཤས་རིང་མངོན་གསལ་དོད་པོར་ཆོས་
ལུགས་ནང་ཁུལ་དུ་དམག་འཁྲུག་གཅིག་ཀྱང་མ་བྱུང་བ་དེ་རེད། རྒྱ་གར་གྱི་རྒྱལ་
པོ་ཆོས་རྒྱལ་མྱ་ངན་མེད་ཀྱིས་ཐོག་མར་ཡུལ་ཀ་ལིངྒ་དབང་དུ་བསྡུས་པའི་རྗེས་
ནང་ཆོས་རང་ལུགས་སུ་བསྟེན་ནས་ཉམས་ལེན་གནང་འགོ་བཙུགས། འོན་ཀྱང་
རྒྱ་གར་རྒྱལ་ཁབ་སྤྱི་ཡོངས་སུ་སྐབས་དེའི་ཆོས་ལུགས་ཆེ་ཁག་གསུམ་སྟེ། ནང་
ཆོས་དང་། ཧིནྡུའི་ཆོས་ལུགས། གཅེར་བུ་པའི་ཆོས་ལུགས་རྣམས་ཀྱིས་གཅིག་
གིས་གཅིག་ལ་བཟོད་སྲན་ཆེན་པོས་རིས་མེད་དུ་གནས་རྒྱུ་སྲ་བརྟན་བཟོས་
ཡོད། ཁོང་གི་ཁྲིམས་ཁང་དང་དེ་བཞིན་བློན་ཆེན་ཁོངས་ཆོས་ལུགས་གསུམ་
གའི་འཐུས་མི་ཡོད། རྒྱ་གར་ནང་ཆོས་ལུགས་སྣ་མང་ཡོད་པའི་ཁྲོད་གཅིག་གིས་
གཅིག་ལ་བཟོད་སྲན་ཆེན་པོས་གནས་ཐུབ་པའི་རྒྱ་གར་གྱི་མིག་དཔེའི་གཅེས་
ནོར་ཐམས་ཅད་ཆོས་རྒྱལ་མྱ་ངན་མེད་ཀྱི་རྡོ་ཡིག་དོན་ཚན་བཅུ་གཉིས་པའི་ནང་
ཆད་ལུས་མེད་པར་བཀོད་ཡོད། རྡོ་རིང་དེ་ཡི་ཤུའི་དུས་རབས་འགོ་མ་ཚུགས་
པའི་སྔོན་དུ་བཞེངས་པ་རེད།
དཀོན་མཆོག་ལ་དད་གུས་བྱེད་མཁན་(ཆོས་རྒྱལ་མྱ་ངན་མེད་) ཀྱིས་རྙེད་པའམ་
མིང་གྲགས་རྣམས་ཆོས་ལུགས་ཚང་མའི་ལྟ་གྲུབ་ཀྱི་གལ་ཆེའི་ཡར་རྒྱས་
ནང་བཞིན་གལ་ཆེན་པོ་བརྩི་གི་མེད། ལྟ་གྲུབ་ཀྱི་སྙིང་པོ་ཡར་རྒྱས་འགྲོ་ཚུལ་
སྣ་ཚོགས་ཡོད་ཀྱང་། དེའི་གཞི་རྩ་ནི་རང་གི་སྨྲ་བརྗོད་ལ་ཚོད་འཛིན་བྱ་རྒྱུར་
ཐུག་ཡོད། དེ་ཡང་རང་གི་ཆོས་ལུགས་ལ་ཆེ་སྟོད་དང་། མི་འཚམ་པ་ཅུང་
ཟད་བྱུང་འཕྲལ་གཞན་གྱི་ཆོས་ལུགས་ལ་སྨད་ར་མི་གཏོང་བའམ་ཡང་ན་
ཁོག་འཇམ་པོའི་ཐོག་ནས་དམའ་འབེབས་སོགས་བྱ་མི་ཉན། དུས་དང་རྣམ་
པ་ཀུན་ཏུ་གཞན་གྱི་ཆོས་ལུགས་ལ་ཆེ་བསྟོད་བྱེད་དགོས། དེ་ལྟར་བྱས་ན།
རང་གི་ཆོས་ལུགས་ཀྱི་སྟོབས་ཤུགས་འཕེལ་བ་དང་། གཞན་ལ་ཕན་ཐོགས་
བྱེད་ཐུབ། དེ་ལས་ལྡོག་སྟེ་བྱས་ན། རང་གི་ཆོས་ལུགས་ཀྱི་སྟོབས་ཤུགས་
ཉམས་པ་དང་། གཞན་ལའང་གནོད་རྒྱུ་རེད། མ་ཟད་སོ་སོའི་ཆོས་ལའང་དད་
པ་མེད་པར་བཅོས་མའི་རྣམ་འགྱུར་གྱི་ཐོག་ནས། མི་སུ་འདྲ་ཞིག་གིས་རང་
གི་ཆོས་ལ་ཆེ་བསྟོད་དམ་གཞན་ལ་སྨད་ར་བཏང་ན། དེས་རང་གི་ཆོས་ལ་
གནོད་ཚབས་ཆེ། དེས་ན། མཐུན་ལམ་ནི་གཞན་ལ་བསྔགས་བརྗོད་བྱ་རྒྱུ་དེ་
ཡིན། དེ་ལ་བརྟེན་ནས་མི་རྣམས་ཀྱིས་གཅིག་གིས་གཅིག་ལ་ཉན་འཇོག་ཐུབ་
པ་ཡོང་རྒྱུ་རེད༎
(ཆོས་རྒྱལ་མྱ་ངན་མེད་དང་མོརྱ་(Mauryas)རྒྱལ་རྒྱུད་ཉམས་རྒུད། ལྷན་ཐབས་༥།)
དུས་རབས་བར་མའི་སྐབས་སུ་རྒྱལ་རྒྱུད་རིམ་པར་བྱུང་བ་དང་རྒྱ་གར་གྱི་ཉེ་བའི་
གླིང་ཆེན་ཐེ་བའི་རྒྱལ་ཕྲན་ཐ་དད་པ་མང་དག་ཅིག་བྱུང་བའི་རྒྱུད་རིམ་ཁྲོད་ཧ་ལམ་
ང་ཚང་མས་ཕ་མེས་ཀྱི་ཆོས་བརྒྱུད་གསུམ་པོ་དེར་གུས་བརྩི་བྱས་ཡོད། ཆོས་
ལུགས་དེ་དག་གནས་པ་ཙམ་གྱི་དོན་དངོས་ཐོག་ནས་ཡིན་ཤག་མ་བྱས་པར། དེ་
དག་དབར་ཕྱོགས་གཉིས་ཀར་ཕན་པའི་ཤེས་ཡོན་འགྲན་སྡུར་དང་ཕན་ཚུན་གུས་
བརྩི་ཟབ་མོ་ལྡན་པའི་འབྲེལ་ལམ་དམ་པོ་ཞིག་ཡོད། སྲོལ་རྒྱུན་གསུམ་པོ་དེ་དག་
གི་མཁས་པ་ནང་ཕན་ཚུན་རིགས་པའི་ལམ་ནས་རྩོད་པ་ཤུགས་ཆེན་པོ་བྱེད་སྲོལ་
ཡོད་པ་དང་། རེ་རེས་རང་ལུགས་བཞག་སྟེ་གཞན་ལུགས་འགོག་གི་ཡོད། སྐབས་
རེ་སེམས་ངར་ཆེན་པོས་རྩོད་པ་ཚོད་འཛིན་མ་ཐུབ་པ་ཆགས་ཏེ། ལྟ་གྲུབ་བྱེ་བྲག་
པ་ཞིག་གི་ལུགས་རིགས་པའི་ལམ་ནས་རང་སྲུང་བྱ་རྒྱུ་དེ་ཉེན་ཁ་ཆེན་པོ་ཆགས་
ཀྱི་ཡོད། དཔེར་ན། སྔོན་རྒྱ་གར་ནང་སྐབས་རེ་རྒྱལ་པོ་དབུ་བཞུགས་ཐོག་མི་མང་
གི་ལུགས་མཐུན་རྩོད་པའམ་བགྲོ་གླེང་ཚོགས་སྲོལ་ཡོད་ཅིང་། མཐར་རྒྱལ་ཁ་ཕམ་
མཁན་གྱི་ཕྱོགས་དེའི་འགོ་ཁྲིད་དང་ཁོ་པའི་སྐབས་དེའི་སློབ་མ་རྣམས་ཐོབ་མཁན་
གྱི་ཆོས་ལུགས་དེའི་ནང་འཛུལ་དགོས་ཀྱི་ཡོད་པར་གྲགས། དཔེར་ན། སྙན་གྲགས་
ཆེ་བའི་ན་ལེནྜ་དགོན་པར་རྒྱལ་སྒོ་བཞི་ཡོད་པ་སོ་སོར་རྩོད་པར་མཁས་པའི་
མཁས་པ་རེ་སྒོ་སྲུང་དུ་འཇོག་སྲོལ་འདུག གལ་ཏེ་ཕྱི་ནས་ཁ་གཏད་དུ་རྩོད་ཟླ་ཞིག་
བསླེབས་ན། སྔོན་ལ་སྒོ་སྲུང་བ་གྲྭ་པ་དེ་དང་རྩོད་པ་བརྩད་ནས་རང་ཉིད་བརྩི་བཀུར་
འོས་པ་ཞིག་ཏུ་ཁུངས་སྐྱེལ་བྱེད་དགོས། ཆོས་ལུགས་ནང་ཁུལ་དབར་ལྟ་གྲུབ་ཀྱི་
རྩོད་པའི་སྲོལ་དེའི་གྲུབ་འབྲས་ནི། ཆོས་ལུགས་གསུམ་ག་ཕྱུག་ཏུ་འགྲོ་བ་ཙམ་མ་
ཟད་སེམས་དོན་གྱི་བསྒྲུབ་བྱ་ལས་ལོགས་སུ་མེད་པའི་ལྟ་གྲུབ་ཀྱི་རིག་གཞུང་ཡང་
ཕྱུག་ཏུ་འགྲོ་གི་ཡོད།
ཉེ་ཆར་གྲོས་མོལ་ཞིག་གི་སྐབས་རྒྱ་གར་ཆབ་སྲིད་པ་སྙན་གྲགས་ཅན་ཨེལ་
ཀེ་ཨཌ་ཝ་ནི་(L.K.Advani) མཆོག་གིས་ལོ་རྒྱུས་ཀྱི་དོན་སྙིང་ཡོད་པའི་ཆོས་
ལུགས་འདྲ་མིན་ནང་ཕན་ཚུན་དབར་གྱི་བགྲོ་གླེང་དེ་ནི་རྒྱ་གར་ནང་སྲིད་དོན་
ཚོགས་པ་སྣ་ཚོགས་ཡོད་པའི་མང་གཙོའི་ལམ་ལུགས་བརྟན་པོ་ཞིག་བཙུགས་
ཐུབ་པའི་རྒྱུ་རྐྱེན་གཙོ་བོ་ཞིག་ཡིན་ཞེས་ངོས་ལ་གསལ་འདོན་གནང་བྱུང་། མ་ཟད་
བགྲོ་གླེང་ངམ་རྩོད་པ་དེ་དག་ལ་བརྟེན་ནས་རིག་གཞུང་ཞིག་མངོན་འགྱུར་བྱུང་
ཞིང་། དེ་ལས་མི་སྒེར་པ་དང་སྡེ་ཁག་རྣམས་རྒྱུན་དུ་སེམས་ཚོར་དྲག་པོ་དང་ངར་
ཤུགས་ཆེན་པོས་རྩོད་གླེང་ནང་ཞུགས་ནའང་། སྤྱིའི་ཆ་ནས་ཚོགས་པ་རྣམས་ཀྱིས་
གཅིག་གིས་གཅིག་ལ་ཁ་ཞེ་གཉིས་མེད་ཀྱིས་མཁས་པར་བརྩིས་ཏེ་མུ་མཐུད་དེ་
གུས་བརྩི་ཞུ་གི་ཡོད། ཕྱོགས་གཞན་ཞིག་ནས་ལྟ་བ་དང་ལངས་ཕྱོགས་གང་ཞིག་
ལ་སྐྱོན་བརྗོད་བྱེད་མཁན་དང་། དེ་དག་ལ་རྒྱབ་སྐྱོར་བྱེད་མཁན་གཉིས་དབར་ཁྱད་
པར་གསལ་པོ་ཕྱེས་ཡོད། དེའི་དཔེ་མཚོན་གསལ་པོ་གཅིག་ནི་ལེགས་སྦྱར་སྐད་དུ་
ཅར་བཱ་ཀ་(Carvaka)ཞེས་འབོད་པའི་རྒྱང་འཕེན་པའི་གྲུབ་མཐའ་རེད། གྲུབ་མཐའ་
འདིས་རྒྱ་གར་གྱི་གནའ་བོའི་ཆོས་ལུགས་ཀྱི་སྲོལ་རྒྱུན་གཞན་ཕལ་མོ་ཆེ་དང་རྦད་
དེ་མི་མཐུན་པའི་ལྟ་གྲུབ་ཀྱི་འདོད་ཚུལ་ཞིག་གསུང་གི་ཡོད། དཔེར་ན། གྲུབ་མཐའ་
གཞན་དང་མི་འདྲ་བར། རྒྱང་འཕེན་པས་སྐྱེ་བ་སྔ་ཕྱིའི་རྣམ་གཞག་གཏན་ནས་མི་
འདོད་པ་དང་། ལུས་ཞིག་པ་ན་སེམས་སམ་གང་ཟག་ཀྱང་འཇིག་པར་འདོད། དེར་
བརྟེན་ཁོང་ཚོས་ལས་འབྲས་ཀྱི་རྣམ་གཞག་ཁས་མི་ལེན་པ་མ་ཟད་ཀུན་ལས་ལྷག་
པའི་གང་ཟག་ཅིག་ཐམས་ཅད་ཀྱི་བྱེད་པོར་ཡང་མི་འདོད། དེར་མ་ཟད་ལྷ་སོགས་
མི་འདོད་ཅིང་། ཡོད་པ་དང་དབང་པོ་མངོན་སུམ་གྱི་ཡུལ་གཉིས་གཅིག་ཏུ་འདོད།
དེར་བརྟེན་གནའ་བོའི་རྒྱ་གར་གྱི་གྲུབ་མཐའ་གཞན་ཚང་མས་འདི་ལ་ཆད་མཐའ་སྨྲ་
བ་རེད་ཅེས་སྐྱོན་བརྗོད་དྲག་པོ་བྱས་པ་དེར་ཧ་ལས་རྒྱུ་གང་ཡང་མེད། དེ་ལྟ་ནའང་
ཆོས་བརྒྱུད་འདིའི་སློབ་དཔོན་ངོ་མ་རྣམས་ལ་གུས་བརྩི་ཆེན་པོས་དྲང་སྲོང་ཞེས་ཆེ་
བསྟོད་བྱེད་ཀྱི་ཡོད། དེ་ནི་ཨིན་སྐད་ནང་སེ་ཇི་(Sage)ཞེས་སྒྱུར་ན་ཆོག
སྤྱིར་བཏང་ནས་ཆོས་ལུགས་མི་གཅིག་པའི་ཁྱིམ་ཚང་ངམ་གང་ཟག་སྒེར་པ་
རྣམས་ཁྱིམ་མཚེས་བྱས་ཏེ་འདུས་སྡོད་བྱེད་པ་ནི་དེང་སང་འཛམ་གླིང་གི་ས་ཁུལ་
མང་པོའི་ནང་གསར་པ་ཞིག་ཆགས་ཡོད། འོན་ཀྱང་རྒྱ་གར་ནང་ལོ་ཉིས་སྟོང་ལྷག་
ཙམ་གྱི་སྔོན་ནས་བཟུང་གནས་ཚུལ་དེ་ཉིན་རེའི་དངོས་ཡོད་གནས་སྟངས་ཤིག་
ཆགས་ཡོད། ཆོས་ཕྱོགས་ཀྱི་དད་པ་མི་གཅིག་པའི་ཁྱིམ་ཚང་ཞིག་སོ་སོའི་ཁྱིམ་
མཚེས་བྱས་ཏེ་སྡོད་པ་ནི། རང་གི་བདེ་འཇགས་སམ་རང་གི་ཆོས་ལུགས་ལ་ཉེན་
ཁ་འདྲ་པོ་ཞིག་རྩ་བ་ནས་ཚོར་གྱི་མེད། སྤྱི་ཡོངས་ནས་ཆོས་ལུགས་གསུམ་པོ་དེ་
དག་གི་རྗེས་འཇུག་པ་རྣམས་ལ་སོ་སོའི་ཆོས་ལུགས་གཞན་དུ་སྒྱུར་དགོས་ཞེས་
སྐུལ་འདེད་བྱེད་མཁན་རྩ་བ་ནས་མེད་ལ་སོ་སོའི་ཆོས་ལུགས་དེ་དབང་ཤུགས་ཆེ་
ཤོས་ཤིག་བཟོ་དགོས་ཞེས་ཚ་འདེད་གཏོང་མཁན་ཡང་མེད།
གནས་སྟངས་དེ་ལྟའི་སྐབས་དུས་རབས་བཅུ་པའི་མཇུག་ཙམ་ལ་ཁ་ཆེའི་
ཆོས་ལུགས་བསླེབས་པ་རེད། དང་ཐོག་རྒྱ་གར་ནང་ཁ་ཆེའི་ཆོས་དེ་དབུས་ཨེ་
ཤི་ཡཱའི་འབྲོག་པའི་མི་ཚོགས་ཤིག་གིས་གློ་བུར་དུ་དཔུང་འཇུག་བྱས་པ་བརྒྱུད་
སླེབས་འགོ་ཚུགས་འདུག རྩ་བའི་ཁོང་ཚོའི་དམིགས་ཡུལ་ནི་རྒྱ་གར་གྱི་ལྷ་ཁང་
ནང་གི་རྒྱུ་དངོས་རྩ་ཆེན་རྣམས་འཕྲོག་བཅོམ་བྱ་རྒྱུ་རེད་འདུག སྐབས་ཤིག་ལ་ཚོང་
འབྲེལ་དང་མུ་གལ་(Mugal) རྒྱལ་པོ་བྱུང་བ་བརྒྱུད་ཁ་ཆེའི་ཆོས་ལུགས་དེ་རྒྱ་
གར་ནང་ཆོས་ལུགས་གལ་ཆེན་ཞིག་ཏུ་རྩ་བ་ཚུགས། རྣམ་དཔྱོད་ཡངས་པའི་མུ་
གལ་རྒྱལ་པོ་རྣམས་རྒྱ་གར་གྱི་ཆོས་ཕྱོགས་ཀྱི་རིག་གཞུང་ལ་རིམ་གྱིས་གོམས་
འདྲིས་ཐེབས་པ་དང་། དུས་ཡུན་རིང་པོ་གནས་པའི་སྣ་མང་རིང་ལུགས་དང་བཟོད་
སྲན་གྱི་ཁྱད་ཆོས་དེ་དང་ལེན་བྱས། རྒྱལ་པོ་དེ་དག་གི་ཁྲོད་ནས་འབུར་དུ་ཐོན་པ་
གཅིག་ནི་ཁ་ཆེའི་རྒྱལ་པོ་ཨག་བྷར་(༡༥༤༢ ནས་༡༦༠༥) རེད། ཆོས་རྒྱལ་མྱ་ངན་
མེད་དང་འདྲ་བར། ཁོང་གིས་བློ་མུན་སེལ་བའི་ཆོས་ལུགས་སྣ་མང་རིང་ལུགས་དེ་
ལེགས་པར་བསྐྱངས། ཆོས་རྒྱལ་མྱ་ངན་མེད་དང་འདྲ་བར། ཁོང་གིས་ཀྱང་སོ་སོའི་
སྲིད་གཞུང་ནང་ཧིནྡུ་དང་གཅེར་བུ་པ་རྣམས་ལའང་གལ་ཆེའི་ལས་གནས་སྤྲད་དེ་
ལས་ཀ་བྱ་རྒྱུའི་གོ་སྐབས་གནང་། ད་དུང་སྔར་ཁ་ཆེའི་རྒྱལ་པོ་ཚོས་བཙན་སྐུལ་
བྱས་པའི་དབྱེ་འབྱེད་ཀྱི་སྲིད་བྱུས་ཁག་ཅིག་རྩ་མེད་བཏང་། དཔེར་ན། ཁ་ཆེ་མིན་
པ་ལས་ཁྲལ་བསྡུ་བ་ལྟ་བུའོ།།
ཆོས་ལུགས་སྣ་མང་གི་ལོ་རྒྱུས་ཀྱི་ཤུལ་བཞག་ངོས་འཛིན་དང་། ཆོས་རྒྱལ་
མྱ་ངན་མེད་དང་ཨག་བྷར་ལྟ་བུའི་རྣམ་དཔྱོད་ཅན་གྱི་རྒྱལ་པོ་རྣམས་ཀྱི་མཛད་རྗེས་
ལ་རྩི་མཐོང་ཞུས་ཏེ། སྤྱི་ལོ་༡༩༤༧ ལོར་སླར་རང་བཙན་ཐོབ་པའི་རྗེས་རྒྱ་གར་
གྱིས་ཏན་ཏན་ཏིག་ཏིག་བྱས་ཏེ་ཆོས་ལུགས་ལ་བརྟེན་པའི་རྩ་ཁྲིམས་གཏན་ལ་
ཕབ། སྐབས་འདིར་ཆོས་ལུགས་ལ་མ་བརྟེན་པ་(Secular) ཞེས་པའི་གོ་དོན་ནི།
ཆོས་ལུགས་ངོས་ལེན་མི་བྱེད་པའི་དོན་མིན་པར་ཆོས་ལ་ཡིད་ཆེས་མེད་མཁན་ཐེ་
བའི་ཆོས་ལུགས་ཚང་མར་འདྲ་མཉམ་གྱི་གནས་སྟངས་ཤིག་ལ་གོ་དགོས། རྒྱ་གར་
གྱི་ཆོས་ལུགས་ལ་མ་བརྟེན་པའི་རྩ་ཁྲིམས་ནང་ཆོས་ལུགས་ཚང་མ་འདྲ་མཉམ་
ངང་དར་རྒྱས་ཡོང་བའི་ཐོབ་ཐང་གནང་ཡོད། ཆོས་ལུགས་ལ་མ་བརྟེན་པའི་རིང་
ལུགས་(Secularism) ཞེས་པའི་ཐ་སྙད་འདིར་བེད་སྤྱོད་བྱེད་སྟངས་དང་སྤྱིར་
ནུབ་ཕྱོགས་རྒྱལ་ཁབ་ཁག་ནང་རྒྱུན་དུ་གོ་བ་ལེན་ཕྱོགས་གཉིས་གཅིག་པ་མ་ཡིན།
ཕྱི་མའི་ནང༌། ཆོས་ལུགས་ལ་མ་བརྟེན་པའི་རིང་ལུགས་ཞེས་པ་འདི་རྒྱུན་དུ་ཆོས་
ལུགས་ཀྱི་འགལ་ཟླར་བརྩི་གི་འདུག ཆོས་ལུགས་ཀྱི་འདོད་ཚུལ་གང་ཡིན་རུང་
ཁས་མི་ལེན་པའི་བསམ་ཚུལ་ཞིག་ཁོང་ཚོར་ཡོང་གི་ཡོད། སྟབས་བདེ་བའི་ཆེད་
དུ་ངས་དེབ་འདིའི་ནང་ནུབ་ཕྱོགས་པའི་གོ་དོན་ལྟར་མིན་པར་རྒྱ་གར་གྱི་རྩ་ཁྲིམས་
ནང་གསལ་བ་ལྟར་གྱི་གོ་དོན་ལྡན་པའི་ཐ་སྙད་ཆོས་ལུགས་ལ་མ་བརྟེན་པ་ཞེས་པ་
དེ་བེད་སྤྱོད་བྱས་ཡོད།
ཉེ་བའི་ཆར་དུས་རབས་ཉི་ཤུ་པའི་རྒྱ་གར་གྱི་ལོ་རྒྱུས་ནང་ཧིནྡུ་དང་ཁ་ཆེའི་
ཆོས་ལུགས་ཀྱི་བར་ཁྱད་ལ་བསྙད་དེ་སྤྱི་ཚོགས་ནང་འཚེ་བའི་ལས་མི་ཉུང་བ་ཞིག་
ལྷག་ཡོད། ཡིད་སྐྱོ་བའི་དྲག་སྤྱོད་དེའི་རྩ་བ་དང་རྒྱུ་རྐྱེན་ནི་ཧ་ཅང་རྙོག་གྲ་ཚ་པོ་ཞིག་
རེད། འོན་ཀྱང་དེ་ནི་མེ་སེར་སྤེལ་བའི་རིང་ལུགས་ཀྱི་མཇུག་ཏུ་འཛམ་གླིང་ནང་
ཕྱོགས་ཞེན་འཐེན་འཁྱེར་ཆེ་བའི་ཆབ་སྲིད་གནས་སྟངས་ཤིག་བྱུང་བ་དང་འབྲེལ་
བ་ཆེན་པོ་ཡོད། ཐ་ན་འཚེ་བའི་ལས་སྡུག་ཤོས་བྱུང་བའི་དུས་སྐབས་ཁྲོད་དུའང་།
བདག་ཉིད་ཆེན་པོ་གཱན་དྷཱི་ལྟ་བུའི་ཆོས་པ་རྣམ་དག་ཅིག་གིས་ཁ་བྲལ་གྱི་དྲག་
ཤུགས་དེ་དག་ལ་ཁ་གཏད་ཇི་ལྟར་བཅག་པ་ང་ཚོས་ཤེས་གསལ་རེད། ཉེ་བའི་གླིང་
ཆེན་འདི་རྒྱ་གར་དང་པ་ཀི་སི་ཐན་གཉིས་སུ་ཁ་གྱེས་པའི་ཡིད་སྐྱོའི་གནས་སྟངས་
དེའི་སྐབས། ཧིནྡུ་དང་ཁ་ཆེའི་མཐུན་འབྲེལ་སླད་སྐུ་ལས་ཤུགས་ཆེ་སྐྱོན་མཁན་ཁ་
ཆེའི་མི་སྣ་གྲགས་ཅན་མོ་ལ་ནཱ་ཨ་ཛ་ད་(Maulana Azad) དང་ཨབ་དུལ་གབ་
ཕར་ཁན་(Abdul Gaffar Khan) གཉིས་ཀྱིས་ཕྱགས་རོགས་ཞུས་ཏེ། བདག་
ཉིད་ཆེན་པོ་གཱན་དྷཱིས་རྒྱ་གར་གྱི་སྲོལ་རྒྱུན་གཙོ་བོ་དེ་གཉིས་དབར་ཞི་བདེ་ལྷིང་
འཇགས་ཡོང་སླད་གྲོང་ཁྱེར་ཀལ་ཀ་ཏའི་ནང་དམག་མི་སྟོང་ཕྲག་མང་པོས་བྱས་
པའི་ལས་ཀ་དང་ཚད་མཉམ་པའི་རླབས་ཆེ་བའི་སྐུ་ལས་བསྐྱོན། སྟབས་ལེགས་པ་
ཞིག་ལ་ངས་ཨབ་དུལ་གབ་ཕར་ཁན་ཞུ་བ་ཁོང་ངོ་ཤེས་རྒྱུའི་གོ་སྐབས་བྱུང་། དུས་
རྒྱུན་ཁོང་ལ་གཱན་དྷཱིའི་མདུན་སྐྱོད་པ་(FrontierGandhi) ཞེས་འབོད་ཀྱི་འདུག
ངོས་ལ་མཚོན་ན། རྒྱ་གར་གྱི་ལོ་རྒྱུས་ཐོག་ནས་བྱུང་བའི་བློ་སྐྱེད་ཆེ་ཤོས་
ཤིག་ནི། ཆོས་ལུགས་སྣ་མང་རིང་ལུགས་དང་དེ་དག་དབར་བཅོས་མིན་གྱི་བཟོད་
སེམས་ཞིག་མངོན་འགྱུར་ནུས་པ་དེ་ཡིན་ཞིང་། དེ་ལོ་རྒྱུས་ཐོག་ནས་དོན་དངོས་
ཤིག་ཆགས་ཡོད། དེ་བཞིན་ཡར་རྒྱས་འགྲོ་བཞིན་པའི་དུས་སྐབས་བར་མའི་སི་
པན་དང་སི་སི་ལིའི་(Sicily) ནང་ཇིའུ་དང་། ཡི་ཤུ། ཁ་ཆེའི་ཆོས་ལུགས་ཐེ་བའི་
ས་ཁུལ་གཞན་དུའང་དོན་དངོས་དེ་གཅིག་མཚུངས་སུ་བྱུང་ཡོད། འོན་ཀྱང་རྒྱ་གར་
ནང་བཞིན་དུས་ཡུན་རིང་པོ་ཕུན་སུམ་ཚོགས་པོ་དེ་འདྲ་བྱུང་མེད། དྲི་བ་ནི། འཛམ་
གླིང་གིས་རྒྱ་གར་གྱི་མིག་དཔེ་དེ་ལས་བློ་སྐྱེད་གང་ལེན་ཐུབ་བམ་ཞེས་པ་འདི་རེད།
ད་ལྟའི་ཆར་ང་ཚོར་འཕྲད་བཞིན་པའི་ཚབས་ཆེའི་དཀའ་ཉེན་ཞིག་ནི། ཆོས་ལུགས་
ཀྱི་ཁྱད་པར་ལ་བཟོད་སེམས་དང་གུ་ཡངས་ཀྱིས་ལྟ་རྒྱུའི་ཚབ་ཏུ་དེ་ལས་ཁ་ཕྱིར་
ཕྱོགས་འགྲོ་བ་འདི་རེད།
ཉིན་རེ་ལས་མ་བསྡད་པར་གོ་ལ་གཅིག་ཏུ་འགྱུར་བཞིན་པའི་ད་ལྟའི་འཛམ་
གླིང་ནང་། དཔལ་འབྱོར་དང་ཁོར་ཡུག་གི་གནད་དོན་ཐོག་ནས་གཅིག་ལ་གཅིག་
བརྟེན་པའི་གནས་སྟངས་དང་། དེ་བཞིན་མི་རིགས་དང་རིག་གཞུང་འབྲེལ་ཐག་ཉེ་
རུ་འགྲོ་བ་དང་མཉམ་དུ། རྐྱེན་མང་པོ་ཞིག་གིས་གཞན་རྣམས་ཁས་ལེན་བྱེད་པའི་
ང་ཚོའི་ནུས་པའི་ཚད་གཞིར་ཚོད་ལྟ་བྱ་རྒྱུར་གནོན་ཤུགས་སྤྲོད་ཀྱི་ཡོད། འདིར་
རྒྱ་གར་ནི་ཁ་ཡོད་ལག་ཡོད་ཀྱིས་སྣ་མང་རིང་ལུགས་དང་བཟོད་སྲན་གྱི་མིག་
དཔེ་ཞིག་ཏུ་གནས་ཤིང་། ལྷག་པར་དུ་ཆོས་ལུགས་ཀྱི་རིམ་པའི་ཐོག་ནས་ཕུལ་
བྱུང་གི་མིག་དཔེ་ཞིག་ཆགས་པ་དང་། རྒྱ་གར་ནང་གི་སྤྱི་ཚོགས་ཤིག་གིས་སོ་
སོའི་སྲོལ་རྒྱུན་གྱི་ཆོས་ལ་དད་དམ་གཡོ་བ་མེད་ཀྱང་། མི་སྒེར་གྱི་ངོས་ནས་ཆོས་
ལུགས་གཞན་གྱི་རྗེས་འཇུག་པ་རྣམས་སོ་སོའི་ཆོས་ལུགས་ནང་ཞུགས་དགོས་
ཀྱི་རེད་ཅེས་བསམ་བློ་འཁོར་གྱི་མེད། རྒྱ་གར་ནང་བཟོད་སྲན་ཆེན་པོས་ཞི་མཐུན་
མཉམ་གནས་ཀྱི་ཡུན་རིང་བའི་ཆ་ནས་རྒྱ་གར་ནི་འཛམ་གླིང་ནང་གི་རྒྱལ་ཁབ་
གཞན་ཚོར་ལམ་སྟོན་གྱི་མིག་དཔེ་ལྟ་བུར་གྱུར་ཡོད། དོན་དངོས་ཐོག་རྒྱ་ཆེ་ས་
ནས་བལྟས་ན། ངོས་རང་ཉིད་ཀྱི་ལས་ཀ་ནི་ཞི་བདེའི་(འཚེ་བ་མེད་པ་) ཐད་རྒྱ་གར་
གྱི་གནའ་བོའི་ཆོས་དང་ཆོས་ལུགས་སྣ་མང་རིང་ལུགས་ཀྱི་བཟོད་སྲན་གྱི་ཕོ་ཉ་
ཞིག་ཏུ་བརྩི་གི་ཡོད། ཞི་བདེ་གོང་མཐོར་གཏོང་རྒྱུ་དང་། འཚེ་བ་མེད་པའི་ཐོག་ནས་
དཀའ་རྙོག་སེལ་རྒྱུ། མི་རིགས་དང་། ཆོས་ལུགས། རྒྱལ་ཁབ་བཅས་ཀྱི་མཚམས་
ལས་འདས་པའི་གོ་རྟོགས་རྙེད་ཐབས་བྱེད་པའི་ངོས་ཀྱི་འབད་བརྩོན་དེ་དག་གི་རྩ་
བ་ནི། གནའ་བོའི་རྒྱ་གར་གྱི་ཆོས་ལ་ཐུག་པར་བརྩི་གི་ཡོད། དེར་བརྟེན་ཕྱོགས་
གང་ནས་བལྟས་ཀྱང་ངོས་རྒྱ་གར་གྱི་དགེ་ཕྲུག་ངོ་མ་ཞིག་ཆགས་ཡོད།། །།

༣ ཧིནྡུའི་ཆོས་ལུགས། ཆུ་མོ་གངྒཱའི་ངོགས་སུ།

འཛམ་གླིང་ནང་གི་ཆོས་ཕྱོགས་ཀྱི་འདུ་འཛོམས་ཆེ་ཤོས།

༄༅། །དུས་རབས་མང་པོའི་རིང་ཧིནྡུའི་ཆོས་ལུགས་ཀྱི་ངོ་མཚར་ཆེ་བའི་ནུས་
པས་སྐྱེས་བུ་ས་ཡ་མང་པོར་སེམས་འགུལ་ཐེབས་ཚུལ་རྟོགས་ཐབས་བྱེད་སྐབས།
ཀུམ་དུས་སྟོན་(Kumbh Mela) ཞེས་པའི་ཆོས་ཕྱོགས་ཀྱི་འདུ་འཛོམས་ཆེ་ཤོས་
འདི་འགོ་འཛུགས་ས་ཡག་པོ་ཞིག་ཏུ་མཐོང་། དུས་སྟོན་འདི་ལ་བརྟེན་ནས་ལོ་བཅུ་
གཉིས་ཀྱི་མཚམས་སུ་ཧིནྡུའི་དད་ལྡན་པ་ས་ཡ་མང་པོ་རྩ་ཆེའི་ཆུ་མོ་གངྒཱ་དང་། ཡ་
མུ་ན། ས་ར་ས་ཝ་ཏི་བཅས་ཀྱི་འདུས་མདོ་དེར་འཛོམས་ནས་སྲུང་བརྩི་ཞུ་སྲོལ་
ཡོད། ཆུ་བོ་གསུམ་ལས་མཐའ་མ་དེ་ལོ་སུམ་སྟོང་གོང་སྐམ་པར་གྲགས། སྐབས་
དེར་རྒྱ་གར་བྱང་ཕྱོགས་ཧི་མཱ་ལ་ཡའི་རི་འདབས་ཀྱི་ས་ཁུལ་ནས་ལྷོ་ཕྱོགས་ཀྱི་
མཐའ་མཚམས་བརྩིས་པའི་རྒྱ་གར་གྱི་ས་ཁུལ་གང་ས་ནས་འཛོམས་སྲོལ་འདུག
དེའི་ནང་ལས་རིགས་མི་གཅིག་པའི་མི་སྣ་ཧ་ཅང་མང་པོ་ཡོད་དེ། བྱ་བྲལ་ལ་
གནས་པའི་སྒོམ་ཆེན་པ་ནས་གྲོང་གསེབ་ཆུང་ཆུང་ནང་གི་ཞིང་པ་དང་། དེང་དུས་
ཀྱི་ཤེས་ཡོན་ཅན་ནས་འཛམ་གླིང་ནང་གི་ཚོང་པ་དང་ཆེད་ལས་པ་བར་གཏོགས་
ཡོད། དད་སེམས་ཀྱི་དབང་གིས་ཚང་མ་གནས་མཆོག་དེར་དུས་སྟོན་སྲུང་བརྩི་ཞུ་
བར་འཛོམས་ཀྱི་ཡོད།
ངོས་ལ་ཀུམ་གྱི་འདུ་འཛོམས་ཆེན་པོ་དེར་བཅར་རྒྱུའི་གོ་སྐབས་ཐེངས་དང་
པོ་དེ་ཕྱི་ལོ་༡༩༧༧ ལོར་བྱུང་། དུས་སྟོན་དེར་མི་གྲངས་ས་ཡ་ཁ་ཤས་འཛོམས་
པ་ངོས་ནས་ཕྱིས་སུ་ཤེས་རྟོགས་བྱུང་། ཧིནྡུའི་ཆོས་པ་མ་ཡིན་པའི་གང་ཟག་ཅིག་
ཁོ་རང་ཚོའི་གནས་སྐོར་གྲོགས་པོར་བརྩིས་ཏེ་མགྲོན་འབོད་གནང་བ་དེར་ང་རང་
དགའ་ཚོར་ཆེན་པོ་བྱུང་། གནས་སྐོར་བ་རྣམས་ཀྱི་སྤྱི་མཐུན་གྱི་དད་སེམས་རླབས་
ཆེན་དེ་མཐོང་ཚོར་བྱུང་བ་ནི་སེམས་འགུལ་ཐེབས་པ་ཞིག་འདུག ད་དུང་རྒྱ་གར་
གྱི་གནའ་བོའི་ཆོས་ཕྱོགས་ཀྱི་རིག་གཞུང་དར་ཁྱབ་འཛད་པ་མེད་པ་དེར་ལྟ་རྒྱུའི་གོ་
སྐབས་ཤིག་ཀྱང་ཆགས་འདུག རླབས་ཆེན་རྒྱ་གར་གྱི་ས་ཁོངས་སུ་མིའི་ལོ་རྒྱས
ཡི་གེར་བཀོད་འགོ་ཚུགས་པ་ནས་བཟུང་ཆུ་མོ་གངྒཱས་མི་ས་ཡ་མང་པོའི་སེམས་
ངལ་བསལ་ཏེ་ཞི་བདེ་དང་དགའ་ཉམས་བྱིན་ཞིང་། ཞིང་ཆུ་བསྐྲུན་ནས་སོ་ནམ་ཐོན་
སྐྱེད་ཐད་ཕན་ཐོགས་རྒྱ་ཆེ་བྱུང་། དེའི་ཕྱིར་ངོས་ནས་ཀྱང་རྒྱུག་ཆུ་དེར་གུས་འདུད་
ཞུས་ཏེ་ཆུ་འགྲམ་ནས་སྨོན་ལམ་བཏབ་པ་ཡིན།
ངོ་མཚར་ཆེ་བའི་གནས་སྐོར་གྱི་འདུ་འཛོམས་ཆེན་པོ་དེའི་རྩ་བ་ནི་རྒྱ་གར་
གྱི་གནའ་བོའི་ཆོས་ཕྱོགས་ཀྱི་ཁྱད་ནོར་ལ་ཐུག་འདུག འགའ་ཞིག་གིས་ལུགས་
སྲོལ་དེ་ནི་ལོ་སྟོང་ཕྲག་བཞིའི་གོང་གི་ཧིནྡུའི་རྩ་ཆེའི་གསུང་རབ་སྔ་ཤོས་རིག་བྱེད་
གཞུང་གི་དུས་ནས་ཡོད་པ་བཤད་ཀྱི་ཡོད། དེ་གནའ་བོའི་གཞུང་ཞིག་ཡིན་པར་
དོགས་པ་མེད། དུས་རབས་བདུན་པའི་ནང་གི་རྒྱའི་ནང་པའི་གནས་སྐོར་བ་ཐང་
སན་གྱིས་ཀུམ་དུས་སྟོན་ཐད་མིག་མཐོང་ལག་ཟིན་གྱི་འགྲེལ་བཤད་མིག་སྔར་
གསལ་ཡོད། ཁོང་གི་གསུང་དོན་ལ། གནས་སྐོར་བ་རྣམས་ཆུ་མོ་གངྒཱའི་ནང་དུ་
ལུས་འཁྲུ་བ་དང་། སྐྱེས་བུ་དམ་པའི་དྲུང་ནས་གསུང་ཆོས་ཉན་པ། ཧིནྡུའི་གྲྭ་པ་
(Sadhu) རྣམས་ལ་གུས་བཀུར་ཞུས་ཤིང་། གྲྭ་པ་འགའ་ཞིག་གིས་དཀའ་ཐུབ་ཀྱི་
རྩལ་སྟོན་པར་གསུངས། དུས་སྟོན་དེའི་སྐབས་ཆོས་ཕྱོགས་ཀྱི་བྱེད་སྒོ་དེ་དག་ནི་
གཙོ་བོ་ཡིན་ཞིང་། ཆོས་ཞུ་བ་ཚོའི་སེམས་རྒྱུད་ཀྱི་སྡིག་པ་དག་པའི་ཆེད་དམིགས་
པ་ཞིག་ཡིན། གངྒཱ་སྟེ་རྒྱ་གར་བས་བརྩེ་སེམས་ཆེན་པོའི་སྒོ་ནས་“ཨ་མ་གངྒཱ་”
ཞེས་ངོས་འཛིན་གནང་གི་ཡོད་པ་དང་མང་ཆེ་བས་དེའི་སྡིག་པ་དག་པའི་ནུས་པར་
གུས་བརྩི་ཞུ་གི་ཡོད། ཧིནྡུའི་དད་ལྡན་པ་ཚོས་སོ་སོའི་མི་ཚེའི་ནང་ཆུ་མོ་གངྒཱར་
ཐེངས་གཅིག་རེག་པ་དང་གཟུགས་པོ་འཁྲུ་རྒྱུ་ཙམ་མིན་པར་མཐའ་མ་སོ་སོའི་ལུས་
པོ་བསྲེགས་ནས་པུར་ཐལ་ཆུ་མོ་གངྒཱའི་ནང་དུ་གཏོར་ཐུབ་རྒྱུའི་རེ་བ་བྱེད་ཀྱི་ཡོད།
ལེགས་སྦྱར་གྱི་སྙན་གཞུང་ནང་བཀོད་པ་བཞིན་ཆུ་མོ་གངྒཱའི་འབྱུང་ཁུངས་
གསལ་བའི་སྒྲུང་གཏམ་ནི་སྔ་རབས་ཀྱི་བོད་མཁས་པ་རྣམས་ལ་རྒྱུས་མངའ་མཐིལ་
ཕྱིན་པ་ཡོད། གཏམ་རྒྱུད་འདི་ལྟར་ན། ཨཡོ་དྱ་(Ayodhya) རྒྱལ་ཕྲན་གྱི་གནའ་
བོའི་རྒྱལ་པོའི་རྒྱུད་པ་བྷ་གཱི་ར་ཐ་ཡིས་(Bhagiratha) ཀུན་སློང་མེད་པའི་ཐོག་ནས་
དྲང་སྲོང་ལ་གནོད་པ་སྐྱེལ་མཁན་རང་གི་མེས་པོའི་པུར་ཐལ་གཙང་བཟོའི་ཆེད་ལྷ་
ཡུལ་ནས་ཆུ་མོ་གངྒཱ་མི་ཡུལ་དུ་ཁྱེར་ཡོང་པ་ཞིག་ཡིན། སྐབས་འགར་ངོས་ནས་ཆུ་
མོ་གངྒཱར་མཆོད་འབུལ་བྱེད་པའི་(Ganga Arti) དགོང་དྲོའི་བྱེད་སྒོ་དེར་བཅར་རྒྱུ་
བྱུང་། དེ་ནི་རྩ་ཆེའི་གྲོང་ཁྱེར་ཝཱ་རཱ་ཎ་སཱིའི་ནང་གི་གངྒཱ་རྒྱུག་ཆུའི་འགྲམ་དུ་དགོང་
ལྟར་འཚོགས་སྲོལ་འདུག མཆོད་འབུལ་དེའི་སྐབས་བྲམ་ཟེའི་ཆོས་དཔོན་རྣམས་
ཀྱིས་ཆོ་ག་བྱེད་པ་དང་། མཆོད་པ་རྒྱ་ཆེ་འབུལ་བ་མ་ཟད་གངྒཱའི་ལྷ་མོར་བསྟོད་
དབྱངས་འཐེན་གྱི་འདུག མཆོད་པའི་རྫས་སུ་མེ་ཏོག་དང་། མར་མེ། བདུག་སྤོས།
དྲི་ཞིམ་སོགས་འབུལ་བ་དང་ལྷན་དུ་དྲིལ་བུ་རྡུང་བ་དང་། དུང་འབུད་པ། མཛེས་
ཉམས་དོད་པོས་ཕྱག་རྒྱ་བྱེད་སྲོལ་འདུག ཆོ་ག་ཕྱག་ལེན་གནང་སྟངས་དེ་ཚོ་ངེད་
ནང་པའི་ཆོ་ག་དང་ཧ་ཅང་འདྲ་པོ་འདུག མཆོད་འབུལ་ལ་བཅར་བའི་སྐབས་ཚང་
མའི་སེམས་ནང་འགྱུར་མེད་ཀྱི་ཚོར་སྣང་ཞིག་མངོན་པ་དང༌། ང་རང་ཐོག་མར་
མཛད་སྒོ་དེར་བཅར་དུས་མཆོད་པ་འབུལ་བའི་མཛད་རིམ་དེ་བཞིན་ལོ་ས་ཡ་
གསུམ་ནས་ཆུ་མོ་གངྒཱའི་འགྲམ་དེ་ག་རང་དུ་བྱུང་བཞིན་པ་དེས་ངའི་སེམས་ནང་
དད་གུས་ཚད་མེད་སྐྱེས་སོང་། ལྷག་པར་དུ་པུ་རིའི་ཤང་ཀར་ཨཱཙཱརྱ་(Shankar
Acharya of Puri) དང་ང་རང་ལྷན་དུ་མཆོད་མེ་འདེགས་པ་དང་། བདུག་སྤོས་
འབུལ་བ། མེ་ཏོག་གཏོར་བ་བཅས་ཀྱི་ཆོ་གར་མཉམ་ཞུགས་གནང་རྒྱུ་བྱུང་བ་དེ་
སྐལ་བ་བཟང་པོ་བྱུང་།
ངོས་ཀུམ་དུས་སྟོན་ཆེན་པོ་དེར་ཐོག་མར་བཅར་བའི་སྐབས། ཤང་ཀར་
ཨཱཙཱརྱ་གཙོས་པའི་ཧིནྡུའི་ཆོས་ལུགས་ཀྱི་བླ་ཆེན་ཁག་དང་ཧིནྡུའི་ཆོས་ལུགས་ཀྱི་
ལྟ་སྐྱོང་བྱེད་པོ་བཞི་ཐུག་འཕྲད་བྱུང་།ངོས་ལ་ཀན་ཅིའི་ཤང་ཀར་ཨཱཙཱརྱ་(Shankar
Acharya of Kanci) དང་སྭཱམཱི་ད་ཡེནྡྲ་(Swami Dayendra) ལྷན་དུ་འབྲེལ་བ་
དམིགས་བསལ་ཅན་ཞིག་བྱུང་བ་མ་ཟད་པུ་རིའི་ཤང་ཀར་ཨཱཙཱརྱ་ལ་རྒྱུས་མངའ་
ཟབ་པོ་བྱུང་། ཁོང་ནི་ང་ལས་ལོ་ན་གཞོན་པ་དང་ཆོས་ལུགས་མཐུན་འབྲེལ་དང་
གོ་རྟོགས་གོང་སྤེལ་གཏོང་བར་མཐའ་གཅིག་ཏུ་ཆོད་སེམས་བརྟན་པོ་ཡོད་མཁན་
ཞིག་རེད་འདུག ཕྱིས་སུ་ངོས་རྒྱ་གར་ལྷོ་ཕྱོགས་སུ་ཤང་ཀར་ཨཱཙཱརྱ་ད་ཡེནྡྲ་ལགས་
ཀྱི་ཆོས་ཚོགས་སུ་བཅར་རྒྱུའི་གོ་སྐབས་བྱུང་།
ལོ་ངོ་ཉི་ཤུ་རྩ་བཞིའི་རྗེས་སྟོང་ལོ་གཉིས་པའི་དུས་རབས་འགོ་ཚུགས་པ་ནས་
ཧ་ལམ་མི་ལོ་གཅིག་གི་རྗེས་སྤྱི་ལོ་༢༠༠༡ ལོར་ངོས་ཡང་བསྐྱར་སྐད་གྲགས་ཆེ་
བའི་ཀུམ་དུས་སྟོན་ལ་ཉམས་ཞུགས་བྱ་རྒྱུའི་གོ་སྐབས་བྱུང་། གསར་འགྱུར་རྒྱུད་
ལམ་གྱི་ཐོག་ནས་གནས་ཚུལ་སྤེལ་གསལ་ལྟར་ན། ཐེངས་དེར་གནས་སྐོར་བ་
ས་ཡ་༧༠ ཙམ་འཛོམས་འདུག མི་མང་པོ་འཛོམས་པའི་ཉིན་མང་པོའི་རིང་གི་
དུས་སྟོན་གྱི་ཐོག་མཐའ་བར་གསུམ་དུ་ཚང་མས་དཀར་ཟས་བསྟེན་ནས་སེམས་
ཅན་གཅིག་གི་ཡང་ཚེ་སྲོག་ཤོར་གྱི་མེད། ཤང་ཀར་ཨཱཙཱརྱ་ཙམ་མ་ཟད་ད་དུང་རྒྱ་
གར་གྱི་ལུང་པ་འདྲ་མིན་ནས་ཕེབས་པའི་ཧིནྡུའི་ཆོས་ལུགས་ཀྱི་བླ་ཆེན་(Jagath
Gurus) མང་པོ་མཇལ་བྱུང་། ངོས་ནས་ཀུམ་དུས་སྟོན་སྐབས་ཀྱི་སྨོན་ལམ་གསུང་
འདོན་དང་ཆོ་ག་ཕྱག་ལེན་ནང་མཉམ་ཞུགས་བྱས་པ་མ་ཟད། སྟོང་ལོ་གསར་པའི་
ནང་ཆོས་ལུགས་བརྗེ་འགྱུར་གྱི་གནད་དོན་ཐེ་བའི་ཆོས་ལུགས་དབར་གྱི་འབྲེལ་
ལམ་ཐད་ཀྱི་ཚོགས་ཆེན་དེར་མཉམ་ཞུགས་བྱས་པ་དང་། དེའི་མཇུག་འབྲས་སུ་
སྤྱི་མཐུན་གྲོས་ཆོད་ཅིག་གཏན་འབེབས་བྱེད་ཐུབ་པ་བྱུང་། དོན་དངོས་སུ་ཧིནྡུའི་
བླ་ཆེན་ཞིག་གིས་ངའི་ལག་པ་ནས་བཟུང་སྟེ། སེམས་ཚོར་དང་བཅས་ངོས་ལ་
གཟིགས་ནས་ཆོས་ལུགས་ནང་ཁུལ་གྱི་གོ་རྟོགས་ཐད་ཀྱི་ངའི་འབད་བརྩོན་ལ་ཁོང་
སྐུ་སྒེར་གྱིས་ཡི་རངས་བསྔགས་བརྗོད་ཞུས་བྱུང་། དེ་ལྟའི་རྣམ་འགྱུར་གྱིས་ངོས་ལ་
བློ་སྟོབས་ཆེན་པོ་སྤེལ་བྱུང་།

ཧིནྡུའི་ཆོས་ལུགས་ཞེས་པ་གང་ཡིན་ནམ།

ཆོས་ཕྱོགས་ཀྱི་མཁས་པ་ཚོས་གསུངས་པ་བཞིན། ཧིནྡུའི་ཆོས་ལུགས་
(Hinduism) ཞེས་པ་འདི་རྩོད་རྙོག་ཅན་གྱི་དེང་དུས་ཀྱི་བརྡ་གསར་ཞིག་ཆགས་
ཡོད། ཧིནྡུའི་ཆོས་ལུགས་ཞེས་པའི་ཐ་སྙད་འདིས་ངོ་མཚར་ཆེན་པོས་ཆོས་ལུགས་
སྣ་ཚོགས་ཀྱི་ཁྱད་ནོར་ལ་ཁྱབ་ཅིང་། རྒྱ་གར་གྱི་ཉེ་བའི་གླིང་ཆེན་ནང་མ་མཐར་ལོ་
ངོ་སུམ་སྟོང་ལྷག་གི་ལོ་རྒྱུས་ལྡན་ཡོད། ཐ་སྙད་གང་ཡང་རུང་བ་ཞིག་གིས་ཁྱབ་
ཡུལ་སྣ་ཚོགས་ཤིག་ལ་ཁྱབ་ཐབས་བྱེད་ཀྱི་འདུག་ན། གོ་བདེ་པོ་བཟོ་དགོས། སྔ་
རབས་ཀྱི་ནང་པ་དང་བོད་པའི་གཞུང་ནང་སྤྱིར་ཐ་སྙད་ཏཱིར་ཐི་ཀའམ་(Tirthika)
བོད་སྐད་དུ་མུ་སྟེགས་པ་ཞེས་པ་དེ་ནང་པ་མིན་པའི་གནའ་བོའི་རྒྱ་གར་གྱི་ཆོས་
བརྒྱུད་ཀྱི་རྗེས་འཇུག་པ་རྣམས་ལ་བེད་སྤྱོད་བྱེད་ཅིང་། དེའི་ནང་གཅེར་བུ་པའི་
ཆོས་ལུགས་དང་རིག་བྱེད་ཀྱི་གྲུབ་མཐའ་ཁག་དྲུག་ཚུད་ཡོད། བེད་སྤྱོད་བྱེད་སྟངས་
འདིའི་ཐད་ང་རང་བོད་ལ་ཡོད་དུས་ནས་རྒྱུས་མངའ་ཡོད། འོན་ཀྱང་ཧིནྡུ་མ་ཡིན་
པའི་མཁས་པ་ཙམ་མིན་པར་མང་པོས་ཧིནྡུ་ཡི་སམ་(Hinduism) ཞེས་པའི་ཐ་
སྙད་འདི་སྟབས་བདེ་པོ་ཞིག་ཏུ་བེད་སྤྱོད་བྱེད་ཀྱི་ཡོད། ད་དུང་ཐ་སྙད་འདི་རྒྱ་གར་
ནང་གི་མཁས་པ་དང་ཉམས་ལེན་པ་སོ་སོའི་སྤྱིར་བཏང་གི་འགྲེལ་བཤད་ཅིག་ཏུ་ཉེ་
བའི་ལོ་ཤས་ནང་ཡོངས་གྲགས་ཆགས་འདུག དེར་བརྟེན་དེབ་འདིའི་ནང་ངས་ད་
ལྟའི་འགྲོ་སྟངས་འདིའི་ཐོག་འགྲོ་གི་ཡིན།
ཧིནྡུའི་ཆོས་ལུགས་ལ་བསམ་བློ་གཏོང་བའི་སྐབས། ཆོས་ལུགས་ཐད་རང་
གིས་ནམ་རྒྱུན་ཡིན་ཤག་བྱེད་པའི་གནད་དོན་མང་པོའི་གཞན་དབང་དུ་མི་འགྲོ་བ་
བྱ་རྒྱུ་ནི་ཕན་ཐོགས་ཆེན་པོ་ཡོད། ཆོས་ལུགས་འདིའི་སྲོལ་གཏོད་པ་པོ་ཞེས་གང་
ཟག་ཆེ་གེ་མོ་ཞིག་མེད། ཇིའུ་དང་ཡི་ཤུ་ལ་ཡི་ཤུའི་གསུང་རབ་(Bible) དང་། ཁ་
ཆེ་ལ་ཀོ་རན་ཡོད་པ་ནང་བཞིན་ཧིནྡུ་ལ་དེ་ལྟར་མེད། ནང་ཆོས་ལྟར་ཧིནྡུའི་ཆོས་
ལུགས་ཀྱང་འཇིག་རྟེན་བཀོད་པ་པོ་འདོད་མཁན་ཞིག་མ་ཡིན། འདི་ལྟར་བརྗོད་
དུས་སྲོལ་རྒྱུན་དེས་རྩ་ཆེར་འཛིན་པའི་གསུང་རབ་དེ་འདྲ་མེད་ཅེས་པའི་དོན་མིན།
དཔེར་ན། ཧིནྡུ་མང་པོས་གནའ་བོའི་རིག་བྱེད་ཀྱི་གཞུང་རྣམས་ཐད་ཀར་དཀོན་
མཆོག་འབའ་ཞིག་ལས་བྱུང་བའི་གསུང་དུ་ངོས་འཛིན་བྱེད། དེ་བཞིན་སྙན་གྲགས་
ཆེ་བའི་དཔེ་ཆ་བྷ་ག་བ་ཏ་གཱི་ཏཱ་(BhagavadGita)ཞེས་པ་དེ་ནག་པོའི་(Krishna)
གསུང་དུ་འདོད། ཧིནྡུའི་ཆོས་ལུགས་ནང་སྐྱེས་བུ་དམ་པ་མང་པོ་ཡོད་ཀྱང་། རྒྱ་
གར་གླིང་ཕྲན་ནང་གི་སྤུན་མཆེད་ལྟ་བུའི་གཅེར་བུ་པའི་ཆོས་ལུགས་དང་ནང་ཆོས་
ལྟར་ཧིནྡུའི་ཆོས་ལུགས་ཀྱི་ལོ་རྒྱུས་ནང་གྲགས་པའི་སྲོལ་གཏོད་པ་པོ་བྱེ་བྲག་པ་
ཞིག་མེད། ལྟ་གྲུབ་ཀྱི་ཆ་ནས་རྒྱལ་ཁབ་འདི་ནི་ཆོས་ལུགས་སྣ་མང་ཡོད་པ་ཞིག་
ཡིན་ཞིང་། དེ་དག་གི་དོན་དམ་པའི་ལྟ་ཚུལ་ནང་ཆོས་བརྒྱུད་འདྲ་མིན་གྱི་འགལ་
འདུ་ཅན་གྱི་ལྟ་ཚུལ་དུ་མ་འདུས་ཡོད། དཔེར་ན། འགའ་ཞིག་གིས་ལྷའི་གོ་འཕང་
ཞེས་པ་གཉིས་སྣང་དང་བཅས་ཏེ་རྟོགས་པ་དང་ཆབས་ཅིག་གཞན་གྱིས་གཉིས་
སྣང་མེད་པར་འཛིན་གྱི་ཡོད།
ད་དུང་གང་ཟག་སོ་སོས་དཀོན་མཆོག་གི་རང་བཞིན་(Godhead) གྱི་རྣམ་
སྤྲུལ་ལ་དད་པ་བྱ་ཚུལ་མི་འདྲ་བ་ཡོད་ཅིང་། རང་རང་གིས་དད་གུས་བྱ་ཡུལ་དུ་
རྣམ་སྤྲུལ་མི་འདྲ་བ་རེ་ཡོད། དཔེར་ན། མི་མང་པོ་ཞིག་ལ་ལྷ་དབང་ཕྱུག་ནི་མཆོད་
ཡུལ་གཙོ་བོ་ཡིན་པ་དང་། དཀོན་མཆོག་ནི་འཇིག་རྟེན་བཀོད་པ་པོ་དང་སྲོལ་
གཏོད་པ་པོ་ཡིན་པའི་ཆ་ནས་དབང་ཕྱུག་གིས་དེའི་རྣམ་པར་རོལ་པ་ཙམ་མིན་པར།
ད་དུང་ཆོས་ཐམས་ཅད་གནས་པར་བྱེད་མཁན་དང་མཐར་སྡུད་པར་བྱེད་མཁན་
ཡང་ཡིན་པའི་ཆ་ནས་དེའི་ངོ་བོར་ཕེབས་ཡོད། འགའ་ཞིག་གིས་བཀོད་པ་དང་།
གནས་པ། བསྡུ་བ་རྣམས་རིམ་པ་བཞིན་དུ་ཚངས་པ་དང་། ཁྱབ་འཇུག དབང་ཕྱུག་
བཅས་རྣམ་སྤྲུལ་སོ་སོའི་བྱེད་ལས་སུ་འགྲེལ་གྱི་ཡོད། དཀོན་མཆོག་གི་རང་བཞིན་
ལ་འབྲེལ་ཞིང་རིགས་པ་དང་རྗེས་སུ་མཐུན་པའི་ཆོས་ཞེས་བརྗོད་ན་ཆོག་པར་སྙམ་
པའི་ཧིནྡུའི་ཆོས་ལུགས་ཀྱི་བསྔགས་པར་འོས་པའི་ཁྱད་ཆོས་གཅིག་ནི། དེའི་རྒྱ་ཆེ་
བའི་སྣ་ཚོགས་རང་བཞིན་དང་ཆོས་རྣམས་ཀྱི་སྦས་དོན་གྱི་ངོ་བོ་དེ་ཡིན།
ཧིནྡུའི་ཆོས་ལུགས་ཀྱིས་འགྲོ་བ་མི་རྣམས་ལ་སོ་སོའི་མི་ཚེའི་ནང་གི་
དམིགས་ཡུལ་རིམ་པ་མང་པོ་ཞིག་ལ་བརྟེན་ནས་སྐྱིད་སྡུག་སྣ་ཚོགས་འཕྲད་ཚུལ་
གསུང་གི་ཡོད། སྤྱི་ཆ་ནས་ང་ཚོ་ནི་བདེ་བ་དོན་དུ་གཉེར་བྱེད་མཁན་གྱི་ལུས་ཅན་
ཡིན་ཞིང་། དེ་ལྟའི་འདོད་པ་དེ་ང་ཚོའི་རྩ་བའི་རང་བཞིན་ཆགས་ཡོད། གཞན་ཡང་
ང་ཚོས་ད་དུང་དཔལ་འབྱོར་དང་། གཏམ་སྙན་གྲགས། དབང་ཐང་སོགས་དང་
འབྲེལ་བའི་སྒོ་ནས་འཇིག་རྟེན་གྱི་བྱ་གཞག་ལམ་ལྷོང་ཡོད་བར་འབད་ཅིང་། མི་
མང་པོས་འབད་བརྩོན་དེ་མིའི་མི་ཚེའི་ནང་གི་གཞི་རྩའི་དམིགས་ཡུལ་ཞིག་ཏུ་
མཐོང་གི་ཡོད། གལ་ཏེ་ང་ཚོས་རིམ་པ་འདི་གཉིས་ལས་གང་རུང་ཞིག་ལ་གནས་
ན༑ འདོད་པའི་ལམ་ཙམ་གྱི་ཐོག་ལ་གནས་པ་ཧིནྡུའི་ཆོས་ལུགས་ཀྱིས་ང་ཚོར་དྲན་
སྐུལ་བྱེད་ཀྱི་ཡོད། མིའི་ཚེ་སྲོག་གི་ནུས་པ་ནི་འཇིག་རྟེན་གྱི་བྱ་གཞག་ཙམ་སྒྲུབ་པ་
དང་དབང་ཤེས་ཀྱི་འདོད་པ་སྐོང་རྒྱུ་ལས་རྦད་དེ་ལྷག་པ་ཡོད། དོན་དངོས་སུ་མིའི་
ནུས་པ་བེད་སྤྱོད་ཆ་ཚང་གཏོང་བར། ང་ཚོས་ངེས་པར་དུ་འདོད་པའི་ལམ་ལས་
བརྒལ་ནས། ངེས་འབྱུང་གི་ལམ་ལ་འཇུག་དགོས། དེ་ནི་ཆོས་ཏེ་བདེན་པའམ་བྱང་
ཆུབ་ཀྱི་ལམ་ཡིན་ནོ།།
གོ་དོན་ནི་བསམ་བློ་ཞིབ་ཏུ་གཏོང་མཁན་གང་ཟག་སུ་ཡིན་རུང་། ཚེ་སྲོག་གི་
དོན་ལ་བསམ་བློ་གཏིང་ཟབ་བཏང་ན། བདེན་དོན་ནམ་བྱང་ཆུབ་དོན་དུ་གཉེར་རྒྱུ་
ནི་མིའི་མི་ཚེའི་ནང་གི་སྙིང་པོ་ཡིན་པ་ངོས་འཛིན་ཐུབ། དམིགས་ཡུལ་གསུམ་པ་
སྟེ༑ བདེན་དོན་ནམ་བྱང་ཆུབ་དོན་གཉེར་འདི་འགྲོ་བ་མི་ཞིག་གི་མི་ཚེའི་ནང་ཡུན་
བརྟན་པའི་འདུན་པ་ཞིག་ཏུ་ངེས་པར་དུ་གནས་དགོས། མཐའ་མའི་དམིགས་ཡུལ་
ནི་དོན་དམ་པའི་རང་དབང་སྟེ་ཐར་པ་འཐོབ་པར་བྱ་རྒྱུ་དེ་ཡིན་ཞིང་། རང་དབང་དེ་
སེམས་ཀྱི་ཐོག་ནས་སྒྲུབ་དགོས། ཧིནྡུའི་ཆོས་ལུགས་ལ་མཚོན་ན། ཐར་པའི་བདེ་
བའི་ནང་འགྲོ་བ་མིའི་འཚོ་གནས་ཀྱི་དགོས་དོན་ལེགས་སྒྲུབ་བྱུང་བ་གཏོགས་ཡོད།
དེ་ལྟར་བྱེད་པས་སྐྱེ་བའི་རྒྱུན་ཆ་ཚང་བ་ཞིག་འཁོར་ཏེ། རང་དོན་དོན་གཉེར་གྱི་
གུ་དོག་པའི་བསམ་པ་ལས་བརྒལ་ནས་དངོས་པོའི་གནས་ལུགས་ཆ་ཚང་རྟོགས་
ཤིང་། གནས་དེར་གང་ཟག་རང་ཉིད་དངོས་པོའི་གནས་ལུགས་དང་ཐ་མི་དད་
པར་འགྱུར་གྱི་ཡོད། དེས་ན། ཧིནྡུའི་ཆོས་ལུགས་ལ་མཚོན་ན། མིའི་མི་ཚེའི་ནང་
དམིགས་ཡུལ་ལམ་སྡེ་བཞི་ཡོད་དེ། འདོད་པའི་སྡེ་དང་། ནོར་གྱི་སྡེ། ཆོས་ཀྱི་སྡེ།
ཐར་པའི་སྡེ་བཅས་ཡིན། དེ་དག་ལས་དང་པོ་གཉིས་ཀྱི་ནང་འདོད་པའི་ལམ་དང་ཕྱི་
མ་གཉིས་ཀྱི་ནང་ངེས་འབྱུང་གི་ལམ་གཏོགས།
བློ་ལ་འཐད་པ་ཞིག་ལ་ནང་ཆོས་ཀྱིས་ཀྱང་མིའི་མི་ཚེའི་ནང་གི་དམིགས་ཡུལ་
བཞི་པོའི་ཐད་ལྟ་ཚུལ་འདྲ་པོ་ཞིག་གསུང་གི་ཡོད། ཡིན་ནའང་། གསུང་སྟངས་ཅུང་
འདྲ་གི་མེད། མི་ཚེའི་ནང་རྣམ་པར་དག་པའི་རྐྱེན་བཞི་གསུང་གི་ཡོད། བཞི་པོ་དེ་
དག་རྒྱུ་འབྲས་ཀྱི་ཚན་པ་གཉིས་ནང་གསུངས་པ་ལས། གཅིག་ནི་འཇིག་རྟེན་དང་
འབྲེལ་བ་དང་། གཞན་དེ་འཇིག་རྟེན་ལས་འདས་པར་འབྲེལ་ཅིང་། ཧིནྡུའི་ཆོས་
ལུགས་ནང་གསུངས་པའི་འདོད་པའི་ལམ་དང་ངེས་འབྱུང་གི་ལམ་དང་འདྲ་པོ་ཡོད།
དེར་བརྟེན་ནོར་རམ་ལོངས་སྤྱོད་དང་འདོད་པ་གཉིས་རྒྱུ་འབྲས་ཀྱི་ཚན་པ་གཅིག་
ཏུ་དབྱེ་ཞིང་། ནོར་ནི་རྒྱུ་དང་དེ་ལ་བརྟེན་ནས་ཁེངས་པའི་འདོད་པ་ནི་འབྲས་བུ་
ཡིན། དེ་བཞིན་ཆོས་ནི་རྒྱུའམ་ཐབས་དང་ཐར་པའམ་སེམས་དོན་གྱི་རང་དབང་ནི་
དེའི་འབྲས་བུ་ཡིན། འདི་ནི་ཕྱིས་ཀྱི་སྲོལ་རྒྱུན་(སྐབས་འདིར་ནང་ཆོས་) ནང་སྔ་མོའི་
སྲོལ་རྒྱུན་(ཧིནྡུའི་ཆོས་ལུགས་) ལས་བྱུང་བའི་བསམ་པ་དང་། རྟོགས་པ། ཉམས་
ལེན་སོགས་ཀྱི་ཁྱད་ཆོས་མང་པོ་ཞིག་ཁོངས་སུ་གཏོགས་པའི་ལམ་གྱི་དཔེ་མཚོན་
ཞིག་ཡིན།

དཀོན་མཆོག་གི་ས་ལ་བགྲོད་པའི་ལམ་བཞི།

ང་རང་རྒྱ་གར་ནང་སྡོད་ཀྱི་ཡོད་སྟབས། ཧིནྡུའི་ཆོས་དཔོན་དང་ཉམས་ལེན་པ་
མང་པོ་ཞིག་དང་མཇལ་འཕྲད་བྱ་རྒྱུའི་གོ་སྐབས་བྱུང་། ད་ལྟའི་དུས་སུ་ཧིནྡུའི་ཆོས་
སྡེའི་ཁོངས་ནས་རྒྱལ་སྤྱིའི་ནང་དུ་ཧུར་སྐྱེད་ཆེ་ཤོས་ནི་བྲཧྨ་ཀུ་མཱ་རཱིའི་ཆོས་བརྒྱུད་
(Brahmakumari order) རེད་འདུག ཁོང་ཚོའི་ཆོས་ཚོགས་ཀྱི་བསྟི་གནས་དེ་
རཱ་ཇི་སི་ཐན་(Rajasthan) ནང་གི་རི་བོ་ཨཱ་བུ་(Mount Abu) ཞེས་པའི་ཁུལ་
དུ་ཆགས་ཤིང་། གོས་དཀར་པོ་གྱོན་ཞིང་ཚངས་སྤྱོད་ལ་གནས་པའི་བུད་མེད་ཀྱི་
བརྒྱུད་པ་ཞིག་རེད་འདུག ཁོང་ཚོས་མི་ཚེ་གང་པོ་ཆོས་ཕྱོགས་ཀྱི་ཉམས་ལེན་ལ་
འབུང་གིན་འདུག ཆོས་ལུགས་ནང་ཁུལ་གྱི་གྲོས་མོལ་དང་མཛའ་འབྲེལ་ཐད་ཁོང་
ཚོའི་ཆོད་སེམས་ཀྱིས་རྐྱེན་པས། ངོས་དང་བརྒྱུད་པ་དེའི་བཙུན་མའི་དབར་འབྲེལ་
བ་ཐེངས་མང་པོ་བྱུང་བ་དང་། རི་བོ་ཨཱ་བུ་ལའང་འགྲོ་རྒྱུ་བྱུང་།
ཧིནྡུའི་ཆོས་དཔོན་གྱི་ཁྲོད་ནས་ངོས་དང་ཐག་ཉེ་ཤོས་ཤིག་ནི་སྭཱམི་ཆིན་མཱ་ཡཱ་
ནཱ་ནྡ་དམ་པ་(Swami Chinmayananada) ཁོང་རེད། ཁོང་གི་ཆོས་ཚོགས་ཨ་
མ་དེ་དྷ་རམ་ས་ལ་ནས་ཐག་རིང་པོ་ཞེ་དྲག་མེད། ང་རང་ཆོས་ཚོགས་དེར་ཐེངས་
འགའ་བསྐྱོད་དེ་དུས་ཚོད་མི་ཉུང་བ་ཞིག་ཁོང་དང་ལྷན་དུ་བསྐྱལ་རྒྱུ་བྱུང་། ཁོང་དང་།
བྲཧྨ་ཀུ་མཱ་རཱི། གཞན་ཡང་པུ་ནེར་(Pune) ཆོས་ཚོགས་ཡོད་པའི་སྭཱ་མི་བ་ས་བ་
ནི་(SwamiVaswani)ཐེ་བའི་ཆོས་དཔོན་རྣམས་ཀྱི་དྲུང་ནས། ཧིནྡུའི་ཆོས་ལུགས་
ཀྱི་ཉམས་ལེན་དངོས་ཀྱི་ཐད་ངས་སློབ་སྦྱོང་མང་པོ་བྱས་པ་ཡིན། པུ་ནེར་ཡོད་པའི་
ཆོས་ཚོགས་དེའི་ནང་ང་རང་འགྲོ་མྱོང་ཡོད། ཧིནྡུའི་ཆོས་ལུགས་ཀྱིས་དོན་དམ་པའི་
བདེན་པ་དེར་བགྲོད་ལམ་ཐ་དད་གསུང་པ་དང་། ཧིནྡུའི་ཆོས་ལུགས་རིག་པའི་ལྟ་
ཚུལ་ཐོག་ནས་དེ་ནི་དཀོན་མཆོག་དང་གཉིས་སུ་མེད་པ་ཞིག་ཡིན་སྲིད།
དཔེར་ན། ཤེས་རབ་ཀྱི་རྣལ་འབྱོར་ཞེས་པ་ཞིག་ཡོད་ཅིང་དེས་ཤེས་རབ་ཀྱི་
ཐོག་ནས་དཀོན་མཆོག་དང་གཉིས་སུ་མེད་པའི་གོ་འཕང་འཐོབ་བྱེད་ཀྱི་ལམ་ལ་དོ་
ནན་བྱེད་ཀྱི་ཡོད། འདིར་ཤེས་རབ་ཅེས་པ་ནི་བདེན་དོན་གང་ཡིན་པ་སོ་སོའི་མཐོང་
ཐོས་ཙམ་དང་འོལ་སྤྱི་ཙམ་གྱི་གོ་བའི་ཐོག་ནས་མིན་པར། ཚིག་གི་དོན་ངོ་མ་སྟེ་
སོ་སོར་རྟོགས་པའམ་སོ་སོའི་རང་བཞིན་དངོས་དེ་རྟོགས་པར་གོ་དགོས། འདིའི་
གྲུབ་ཆ་གཙོ་བོ་ནི་བདག་གོ་སྙམ་པའི་བདག་གམ་ང་དེ་ངོ་བོ་ཐ་དད་དང་ངར་འཛིན་
པའི་འཛིན་པ་དེ་འཁྲུལ་ཤེས་ཡིན་པའི་དོན་དངོས་ལ་ངེས་ཤེས་རྙེད་རྒྱུ་དེ་ཡིན་
པ་དང་། རྒྱུན་གཏན་གྱི་ང་དེའི་འོག་གི་བདག་དེ་བདག་དངོས་ཡིན། དེ་ལ་བདག་
(Atman) ཟེར་ཞིང་། དཀོན་མཆོག་གི་རྒྱུད་ཀྱིས་འདུས། འདི་ནི་གནས་སྐབས་ཙམ་
གྱི་བདག་དང་ངར་འཛིན་པའི་བདག་དང་མི་འདྲ་བར། རྟག་པ་དང་། གཅིག་པུ་བ།
རང་དབང་ཅན་ཞིག་ཡིན། གསུང་རབ་སློབ་གཉེར་བྱེད་པ་དང་། བདག་གི་གནས་
ལུགས་ལ་ཞིབ་མོར་དཔྱོད་པ། སྒོམ་ལ་བརྟེན་ནས་ལམ་རྒྱུད་ལ་སྐྱེད་པ་བཅས་
བརྒྱུད་དེ། བདེན་པ་འཚོལ་མཁན་རྣམས་ཀྱིས་གཏིང་ཟབ་པའི་ཤེས་རབ་དེ་མངོན་
དུ་བྱེད། སྔར་གྱི་ཧིནྡུའི་རིག་བྱེད་ཀྱི་གཞུང་ཨུ་པ་ནི་ཥ་(Upanishads) ཞེས་པ་
སློབ་གཉེར་བྱས་ཏེ། བདག་དང་དཀོན་མཆོག་གི་རང་བཞིན་རྟོགས་པའི་ཤེས་རབ་
ཀྱི་ལམ་གྱི་རྗེས་སུ་འཇུག་པ་ནི་ཧིནྡུའི་སྲོལ་རྒྱུན་ཁྲོད་གལ་འགངས་ཆེ་བའི་སེམས་
དོན་གྱི་ལངས་ཕྱོགས་ཤིག་ཆགས་ཡོད། དངོས་གནས་བྱས་ན། དརྴན་དྲུག་(Six
Darshanas) ཅེས་པའི་སྔ་མོའི་ཧིནྡུའི་ལྟ་གྲུབ་ཁག་དྲུག་སྟེ། གྲངས་ཅན་པ་དང་།
རྣལ་འབྱོར་པ། བྱེ་བྲག་པ། རིག་པ་ཅན་པ། དཔྱོད་པ་བ། རིག་བྱེད་པ་བཅས་ཚང་
མ་ཤེས་རབ་ཀྱི་རྣལ་འབྱོར་ལ་བརྟེན་ནས་ཡར་རྒྱས་ཕྱིན་པར་སྣང་། དུས་རབས་
བརྒྱད་པའི་ནང་གི་ཧིནྡུའི་སྐྱེས་ཆེན་ཨཱདི ཤཾཀརའི་(Adi Shankara) རླབས་ཆེ་
བའི་ཤུགས་རྐྱེན་ལ་བརྟེན་ནས། སྐབས་ཤིག་རིང་རིག་བྱེད་སྨྲ་བའི་གྲུབ་མཐའ་དང་
རྩ་ཆེའི་གསུང་དེ་དག་གི་འགྲེལ་པ་རྣམས་ཧིནྡུའི་ཆོས་ལུགས་རིག་པ་དང་ལྟ་གྲུབ་
ཅེས་འགྲེལ་བརྗོད་བྱེད་པ་བྱུང་ཡོད།
དཀོན་མཆོག་གི་ས་ལ་བགྲོད་པའི་ལམ་གཞན་ཞིག་ནི་དད་པའི་རྣལ་འབྱོར་
ཡིན་ཞིང་། དེས་གཙོ་བོ་དཀོན་མཆོག་གི་བརྩེ་བར་དད་སེམས་རྩེ་གཅིག་པ་དགོས་
པར་དོ་ནན་བྱེད་ཀྱི་ཡོད། ཤེས་རབ་ཀྱི་རྣལ་འབྱོར་དང་མི་འདྲ་བར། ཐབས་ལམ་
གཉིས་པ་འདིར་སྒེར་གྱི་ཁྱད་ཆོས་རྣམས་དཀོན་མཆོག་གི་ཡོན་ཏན་དུ་བགྲང་
དགོས། དེ་ལ་བརྟེན་ནས་དད་ལྡན་པ་ཚོས་བློས་ཐུབ་གྲོགས་པོའི་འབྲེལ་ལམ་
ཟབ་མོ་ཞིག་ལྟར་དཀོན་མཆོག་དང་ཧ་ཅང་ཉེ་པོའི་ཚོར་བ་ཞིག་མྱོང་ཐུབ། ཧིནྡུའི་
ཆོས་ལུགས་ཀྱི་གཏམ་རྒྱུད་དང་། རླབས་ཆེ་བའི་ལྷའི་རྣམ་གཞག ཆོ་ག་ཕྱག་ལེན།
བསྟོད་དབྱངས་བཅས་ཀྱི་ཐོག་ནས་ཧིནྡུའི་ཆོས་ལུགས་དེ་ཕྱུག་པོ་ཡིན་པ་མངོན།
དད་པའི་རྣལ་འབྱོར་གྱི་ཉམས་ལེན་པ་གཤའ་མ་ཞིག་གིས་སོ་སོའི་རྒྱུད་ཀྱི་ངར་
འཛིན་དང་སོ་སོའི་ཚེ་སྲོག་རྣམ་པ་ཐམས་ཅད་དུ་དཀོན་མཆོག་གི་བརྩེ་བར་གོང་
འབུལ་ཞུ་གི་ཡོད། དེ་ལྟར་མི་ཕྱེད་པའི་དད་པ་ཞིག་ཡོད་ན་ངར་འཛིན་ལས་འདས་
པའི་མཚམས་དེ་ངང་གིས་འབྱུང་།
རླབས་ཆེ་བའི་དཀོན་མཆོག་གི་བརྩེ་བ་འདི་ཆོས་པ་རྣམས་ཀྱིས་རྒྱུན་དུ་སྙན་
ངག་གི་ལམ་ནས་མཚོན་པར་བྱེད་ཀྱི་ཡོད། སྲོལ་རྒྱུན་འདིའི་ནང་གི་སྙན་གྲགས་ཆེ་
ཤོས་ཀྱི་སྙན་ངག་མཁན་ཞིག་ནི་དུས་རབས་བཅུ་དྲུག་པའི་ནང་གི་བུད་མེད་གསང་
ཆོས་མ་མི་ར་སྦ་ཡེ་(Mirabai) རེད། ཁོང་གིས་ལྷ་ནག་པོར་བཅངས་པའི་བརྩེ་
གདུང་ནི་ལོ་རྒྱུས་ཁྲོད་སྙན་གྲགས་ཤིན་ཏུ་ཆེ།
མི་རཱ་སྦ་ཡི་འདོད་དོན་གྲུབ།
ཀྱེ༑ལམ་གྲོགས་ཚོ།
ད་ནས། ངའི་མིག་ཟུང་ང་ལ་མི་བདག་ཅིང་།
མངར་མོ་’ཞིག་དེ་དག་བརྒྱུད་འཛུལ་ཏེ།
ངའི་སྙིང་དུ་ཟུག་པར་གྱུར།
ང་རང་ཁང་པ་ལྟ་བུའི་ལུས་པོ་འདིའི་ནང་ཇི་ཙམ་ལྷགས་ཏེ།
མདུན་གྱི་ལམ་བུ་དེར་ཅེར་བ་རེད་དམ།
བདག་གི་སྙིང་སྡུག་ནི་རི་གཟར་གྱི་སྨན་རྩ་ཞིག་དང་འདྲ་བར།
ཁོང་གིས་ངའི་མི་ཚེ་གཏན་དུ་གསོས།
མི་ར་ནི་ཀུན་གྱི་འདྲེན་པོ་གྷིར་དྷ་ར་(Giridhara)ལ་བདག་ཅིང་།
མི་རྣམས་ཀྱིས་ཁོ་མོར་སྨྱོན་མ་ཞེས་བརྗོད་དོ། (མི་རཱ་སྦ་ཡེའི་དགའ་གླུ།)
དད་པའི་རྣལ་འབྱོར་ནང་། ཡོངས་གྲགས་སུ་“ཇཡ་རཱམ་”“ཇཡ་རཱམ་” (Jai Ram)
ཞེས་རྒྱུན་དུ་དཀོན་མཆོག་གི་མཚན་བོས་ཏེ་གསོལ་བ་འདེབས་པ་དང་དཀོན་
མཆོག་ལ་བསྟོད་གླུ་འབུལ་བ་སོགས་ཡོད། དུས་ད་ལྟ་བར་རྒྱ་གར་ནང་ཧིནྡུའི་ཆོས་
པ་རྣམས་ཀྱི་ཁྲོད་དད་པའི་རྣལ་འབྱོར་གྱི་སྲོལ་རྒྱུན་འདི་ཧ་ཅང་དར་ཁྱབ་ཆེན་པོར་
གནས་ཡོད།
དཀོན་མཆོག་གི་སར་བགྲོད་པའི་ལམ་གསུམ་པ་དེར་ལས་ཀྱི་རྣལ་འབྱོར་
ཟེར་ཞིང་། འདིས་གཞན་ལ་ཞབས་འདེགས་ཞུ་བའི་ཐོག་ནས་དངོས་གཞིའི་
ལས་སུ་འཇུག་རྒྱུའི་ཐབས་ལམ་ཐོག་ནན་པོ་བྱེད་ཀྱི་ཡོད། རྟག་ཏུ་ཚུལ་མཐུན་
གྱི་འཚོ་བ་བསྐྱལ་ནས་ལྷག་བསམ་རྣམ་དག་གིས་སོ་སོའི་ལས་དོན་ལ་ཞུགས་
ན་དཀོན་མཆོག་གི་ཡོན་ཏན་རྣམས་རང་རྒྱུད་ལ་སྐྱེ་ཐུབ། ཕྲུ་གུར་ལྟ་སྐྱོང་བྱེད་
པ་ཡིན་ནའང་འདྲ། སློབ་གྲྭ་ཞིག་གི་ནང་སློབ་ཁྲིད་བྱེད་ཀྱི་ཡོད་ནའང་འདྲ། ཁེ་
ལས་ཚོགས་པ་ཞིག་གི་ནང་ལས་ཀ་བྱེད་ཀྱི་ཡོད་ནའང་འདྲ། གང་ལྟར་མི་རྣམས་
ཀྱིས་སོ་སོའི་ལས་དོན་ཁྲོད་དཀོན་མཆོག་གི་བཀའ་བརྩི་དང་ལེན་བྱེད་ཐུབ་ན།
དཀོན་མཆོག་དང་ཐག་ཉེ་རུ་འགྲོ་བ་ཡིན། འདིར་གནད་དོན་གཙོ་བོ་ནི་གུ་དོག་
པའི་རང་གཅེས་འཛིན་གྱི་བསམ་བློ་ལས་འདས་པའི་ལམ་ཞིག་གི་ཐོག་ནས་ལས་
སུ་འཇུག་རྒྱུ་དེ་ཡིན།
མཐར་རྒྱལ་པོའི་རྣལ་འབྱོར་གྱི་ལམ་མམ་དཀོན་མཆོག་གི་ས་ལ་བགྲོད་པའི་
རྒྱལ་པོའི་ལམ་ཞེས་པ་དེ་རེད། འདིའི་ནང་བསམ་སྒོམ་གྱི་ཉམས་ལེན་གཏིང་ཟབ་
པོ་དེ་འདྲ་འདུས་ཤིང་། ཉམས་ལེན་དེ་དག་གིས་ཕྱིའི་ལུས་སྦྱོང་དང་ཞི་གནས་དང་
དམིགས་རྣམ་སྒོམ་པ་ལྟ་བུའི་སེམས་ཁམས་ཀྱི་ཐབས་ལམ་རྣམས་ཟུང་སྦྲེལ་བྱེད།
འདིར་དམིགས་ཡུལ་ནི་ཡུལ་དང་ཡུལ་ཅན་གྱི་གཉིས་སྣང་ཡོངས་སུ་ནུབ་པའི་
གནས་ཤིག་ཏུ་སླེབ་པ་བྱ་རྒྱུ་དང་། དེར་རྟོག་པ་དང་དུས་ཀྱི་ཁྱད་པར་ལས་ཡོངས་
སུ་འདས་ཏེ་གནས་པར་བྱ་རྒྱུ་དེ་ཡིན། རྒྱལ་པོའི་རྣལ་འབྱོར་གྱི་ཉམས་ལེན་ནང་
གི་གཙོ་བོའི་གྲུབ་ཆ་མང་པོ་ཞིག་ནི། ངོས་ཀྱི་ནང་པའི་སྲོལ་རྒྱུན་ཁྲོད་ཀྱི་སྒོམ་སྒྲུབ་
ཉམས་ལེན་ཁག་དང་གཅིག་གྱུར་ཆགས་འདུག ཨཱ་ས་ན་(asana) àཞེས་སྒོམ་
རྒྱག་སྐབས་ལུས་ཀྱི་འདུག་སྟངས་རན་པོ་ཞིག་བསྟེན་ནའང་འདྲ། དབུགས་སྦྱོང་
(Pranayama) ཞེས་སོ་སོའི་དབུགས་ཀྱི་རྒྱུ་བའི་ཐོག་སེམས་གཏད་ནའང་འདྲ་
དེ་དག་ནི་ཕྱོགས་གཅིག་ནས་ཞི་གནས་ལྟ་བུའི་ནང་སེམས་ཀྱི་སྒོམ་ཟབ་པོ་དེ་ཚོའི་
སྔོན་འགྲོ་ཡིན་ཞིང་། དེ་དག་གི་ཚུལ་དང་ཐབས་ལམ་ཁག་འདྲ་པོ་ཡོད། དེ་ལས་
ཞིབ་ཏུ་བལྟས་ན། ནང་པའི་སྲོལ་རྒྱུན་ནང་སྔགས་ཞེས་པའི་གསང་ཆོས་མང་པོ་
ཞིག་མཇལ་རྒྱུ་ཡོད། དེའི་ནང་ལུས་ཀྱི་རྩ་རླུང་ཕྲ་རགས་ཀྱི་རིམ་པ་ཡོངས་རྫོགས་
འདུས་པ་དང་། དེ་དང་འདྲ་བའི་སྔགས་ཀྱི་ཆོས་ཧིནྡུའི་ཆོས་ལུགས་ནང་དུའང་ཐོན་
གྱི་ཡོད། ཧིནྡུའི་ཆོས་ལུགས་ནང་དཀོན་མཆོག་གི་ས་ལ་བགྲོད་བྱེད་ཀྱི་ལམ་བཞི་
ཐོན་པ་ལས། ནང་པའི་སྔགས་ལུགས་ཀྱི་ཉམས་ལེན་དེ་དག་རྒྱལ་པོའི་རྣལ་འབྱོར་
ཞེས་པའི་ལམ་གྱི་ཁོངས་སུ་གཏོགས་པར་སྣང་།
པ་བཞི་པོ་དེ་དག་གི་དམིགས་བསལ་ཁྱད་ཆོས་ནི། མ་གཞི་དེ་དག་དཀོན་
མཆོག་ཉམས་སུ་མྱོང་བའི་གདམ་ཀ་ཅན་གྱི་ལམ་ཞིག་ཏུ་བསྟན་ཡོད་ཀྱང་། ཉམས་
ལེན་པ་མང་ཆེ་བར་ལམ་བཞི་ག་ཕན་ཐོགས་ཆེན་པོ་ཞིག་ཏུ་མངོན། སྤྱིར་བཏང་
ནས་ལམ་དང་པོ་སྟེ་ཤེས་རབ་ཀྱི་ལམ་ནི། ལྟ་གྲུབ་ཀྱི་བག་ཆགས་སམ་མོས་པ་
ཡོད་མཁན་ཚོའི་བློ་ལ་འཚམ་པོ་ཡོད་པ་དང་། གཉིས་པ་དད་པའི་རྣལ་འབྱོར་
ནི༑ དད་པའི་བག་ཆགས་ཤས་ཆེ་བའི་གང་ཟག་ལ་འཚམ་པོ་ཡོད། ལས་ཀྱི་རྣལ་
འབྱོར་ནི། རང་གཤིས་གྲུང་པོའམ་ཧུར་པོ་ཡོད་པའི་གང་ཟག་རྣམས་ཀྱི་ཆེད་དང་།
མཐའ་མ་རྒྱལ་པོའི་རྣལ་འབྱོར་ནི། བསམ་སྒོམ་དང་རྣལ་འབྱོར་ལ་མོས་པའམ་བག་
ཆགས་ཤས་ཆེ་བ་ཡོད་མཁན་ཚོའི་ཆེད་དུ་བསྟན།

དཀོན་མཆོག་རྣམ་པ་འདྲ་མིན་དུ་ལྟ་བ།

ངོས་ལ་ཆེས་བསྔགས་པར་འོས་པའི་ཧིནྡུའི་ཆོས་ལུགས་ཀྱི་ཁྱད་ཆོས་ནི། ཆེས་
བླ་ན་མེད་པའི་བདེན་པ་སྟེ་དཀོན་མཆོག་གི་ལྟ་ཚུལ་ཐད་ལ་སླེབས་སྐབས་རང་ལྟ་
མཆོག་འཛིན་མེད་པ་དེ་རེད་འདུག ལོ་རྒྱུས་ཁྲོད་དབང་ཕྱུག་གི་རྗེས་འབྲང་པ་ཚོས་
(Shaivites) ལྷ་དབང་ཕྱུག་དེ་དཀོན་མཆོག་གི་རྣམ་པར་བསྒོམས་ཏེ་ཆོས་བྱེད་
པ་དང་། ཁྱབ་འཇུག་གི་རྗེས་འབྲང་པ་ཚོས་(Vishnuites) ཁྱབ་འཇུག་གཙོ་བོར་
བརྩི་བ་སོགས་ཀྱི། ལྟ་གྲུབ་དང་ཆོས་ལུགས་རིག་པའི་ཐོག་ནས་ཆོས་བརྒྱུད་དབར་
གྱི་ཁྱད་པར་དེ་ལྟར་ནའང་། ཧིནྡུའི་ཆོས་ལུགས་དེ་བཞིན་གུ་ཡངས་པོར་གནས་ཐུབ་
པ་བྱུང་ཡོད། གུ་ཡངས་ཀྱི་རང་བཞིན་དེ་ཧིནྡུའི་ཆོས་ལུགས་ཀྱི་ལྟེ་བར་གནས་ཤིང་།
དེས་རྐྱེན་པས་ཆོས་ལུགས་མི་འདྲ་བ་རྣམས་སྐད་ཡིག་འདྲ་མིན་ནང་དཀོན་མཆོག་
གིས་འགྲོ་བ་མིར་བསྟན་པ་ཞིག་ཡིན་ཅེས་ཆོས་ལུགས་དེའི་སློབ་དཔོན་རྣམས་ཀྱིས་
བརྗོད་ཐུབ་པ་བྱུང་། ཧིནྡུའི་ཆོས་ལུགས་ལ་མཚོན་ན། ཆོས་ལུགས་གཞན་གྱི་ཕྱོགས་
སུ་འཛིན་པའི་གུ་ཡངས་ཀྱི་ལྟ་ཚུལ་དེ་ནི་གསར་དུ་བྱུང་བའི་ཚོར་བ་ཞིག་མ་ཡིན།
དཔེར་ན། པུརཱཎ་(Puranas) ཞེས་པའི་སྔ་མོའི་གསུང་རབ་ནང་། མིའི་འཇིག་རྟེན་
འདིར་ཁྱབ་འཇུག་གི་སྤྲུལ་པ་སྣ་ཚོགས་ཕེབས་པ་དང་། དེ་དག་ལས་གཅིག་ནི་ནང
པའི་ཆོས་ཀྱི་འབྱུང་ཁུངས་བདག་ཅག་གི་སྟོན་པ་ཡིན་པར་འདོད།
བཟོད་བསྲན་དང་ཆོས་ལུགས་དུ་མ་འདོད་པའི་རིང་ལུགས་དང་ལྷན་དུ་ཆོས་
ལུགས་སྣ་ཚོགས་ཀྱི་དུས་སྟོན་དེ་ཧིནྡུའི་ཆོས་དཔོན་སྭཱམི་རཱ་མཱ་ཀྲྀཥྞ་(swami
Ramakrishna) དང་ཝིཝེཀཱནནྡ་(Vivekananda) གཉིས་ཀྱི་དྲིན་ལ་བརྟེན་ནས་
དུས་རབས་བཅུ་དགུ་པའི་ནང་རྒྱ་གར་སྤྱི་ཚོགས་ཁྲོད་གཟེངས་སུ་ཐོན་པ་བྱུང༌།
ཆོས་ལུགས་གཞན་ལ་རྒྱུས་མངའ་བྱ་རྒྱུ་དང་དེ་དག་གི་སྲོལ་རྒྱུན་གྱི་མཛེས་སྡུག་
བྲོ་བ་མྱོང་ཆེད་རཱ་མཱ་ཀྲྀཥྞ་མཆོག་གིས་ཁོ་རང་གི་ཆོས་བརྒྱུད་ནང་གི་ལམ་ལུགས་
ལ་ཞེན་ཆགས་ཆེ་བའི་ཧིནྡུའི་ཆོས་གྲོགས་ཚོའི་ཆོས་ཕྱོགས་ཀྱི་སེམས་ཚོར་ལ་
གནོད་པའི་བྱ་གཞག་དེ་འདྲའི་ནང་ཞུགས་པའང་བྱུང་ཡོད་ཅེས་བཤད་ཀྱི་ཡོད།
ཁོང་གིས་ཡི་ཤུའི་སྒྲུབ་ཐབས་(དཀོན་མཆོག་སྒོམ་ཐབས་) ཀྱི་དཔེ་ཆ་ཞིག་ལྗགས་རྩོམ་
གནང་བ་དང་། ཁ་ཆེའི་ལྷ་ཁང་ནང་རེས་གཟའ་པ་སངས་ཉིན་ཚོགས་སྲོལ་ཡོད་པའི་
ཉིན་རེའི་སྨོན་ལམ་གསོལ་འདེབས་ཀྱི་བྱེད་སྒོར་མཉམ་ཞུགས་གནང་། སྐུ་སྒེར་གྱི་
ཉམས་ལེན་ཐད་ནས་ཁོང་ནི་ཚད་མཐོན་པོར་བསླེབས་པ་ཞིག་ཡིན། རཱ་མཱ་ཀྲྀཥྞ་
མཆོག་དང་ཁོང་གི་བརྒྱུད་པ་རྣམས་ཀྱིས་ཡི་ཤུའི་ཆོས་སྡེ་རྣམས་ཀྱི་དབར་མཐུན་
འབྲེལ་སྐྲུན་མཁན་དང་ཆོས་ལུགས་ནང་ཁུལ་དབར་རྒྱུས་མངའ་མཐིལ་ཕྱིན་པ་
བྱེད་མཁན་གྱི་དེང་དུས་ཀྱི་དཔེ་མཚོན་རྨད་དུ་བྱུང་བ་ཞིག་མཚོན་གྱི་ཡོད། ངོས་
ལ་ཁོང་ཚོའི་མིག་དཔེ་དེ་རྟག་ཏུ་སེམས་ཤུགས་སྤེལ་མཁན་ཞིག་དང་། ལྷག་པར་
དུ་དེ་ལྷད་མེད་པའི་སེམས་དོན་གྱི་མྱོང་བ་ཞིག་ལས་བྱུང་སྟབས་ཕན་ཐོགས་ཤིན་
ཏུ་ཆེ་བར་མཐོང།
རཱ་མཱ་ཀྲྀཥྞའི་སློབ་མ་གཙོ་བོ་སྭཱམི་ཝིཝེཀཱནནྡ་མཆོག་ནི་ཡི་ཤུའི་ཆོས་སྡེའི
མཐུན་འབྲེལ་ལས་འགུལ་ཁྲོད་མཉམ་ཞུགས་གནང་མཁན་ཧུར་བརྩོན་ཆེ་ཤོས་
ཤིག་ཡིན་ཞིང་། ལས་འགུལ་དེ་དག་གི་ཁོངས་སུ་དུས་རབས་བཅུ་དགུ་པ་མཇུག་
སྒྲིལ་ལ་ཉེ་བའི་མཚམས་སུ་ཕྱི་ལོ་༡༨༩༣ ལོར་ཆི་ཁཱ་གོར་(Chicago) ཚོགས་
པའི་འཛམ་གླིང་ཆོས་ལུགས་ཀྱི་ཆེད་དོན་མི་སྣའི་ལྷན་ཚོགས་ཐེངས་དང་པོ་
གཏོགས་ཡོད། ཚོགས་ཆེན་དེའི་ཐོག་ཁོང་གིས་འཛམ་གླིང་ནང་གི་ཆོས་ལུགས་
ཚང་མས་དཀོན་མཆོག་གི་ས་ལ་བགྲོད་པའི་རང་གཞན་གྱི་ལམ་རྣམས་ཡང་དག་
པ་ཞིག་ཏུ་ངོས་འཛིན་བྱ་རྒྱུའི་དུས་ལ་བབས་ཚུལ་ནན་བརྗོད་བྱས་པ་དང་། ཁོང་
གིས་ད་དུང་སོ་སོའི་ཆོས་ལུགས་དེ་ཡག་ཤོས་ཡིན་ཟེར་གཞན་ལ་བཙན་འགེལ་
བྱ་རྒྱུ་མེད་ཅེས་འབོད་སྐུལ་ཞུས། ཝིཝེཀཱནནྡས་དཀོན་མཆོག་ལ་བསྟོད་པའི་
དུམ་བུ་ཞིག་ལུང་འདྲེན་གནང་སྟེ། ཆུ་འགོ་གཅིག་ལས་ཆུ་ཀླུང་ཐ་དད་པ་འབབ་
པ་ལྟར། འབབ་ས་སོ་སོར་ཡོད་ཀྱང་མཐར་དེ་དག་ཚང་མ་རྒྱ་མཚོ་ཆེན་པོའི་ནང་
གཅིག་ཏུ་འདུ་བ་ལྟར། ཆོས་ལུགས་མི་འདྲ་བ་རྣམས་ཀྱང་ཆུ་ཀླུང་བཞིན་དུ་མཐར་
འཛོམས་ས་གཅིག་ཏུ་བལྟ་དགོས་ཚུལ་གསུངས། ལྷན་ཚོགས་དེའི་བརྗོད་དོན་གཙོ་
བོ་གཉིས་ཏེ། དམངས་གཙོའི་རྩ་འཛིན་དང་ཆོས་ལུགས་དུ་མ་འདོད་པའི་ལངས་
ཕྱོགས་གཉིས་ལ་དོ་སྣང་བྱུང་བ་བརྒྱུད། ངོས་རང་འཛམ་གླིང་ཆོས་ལུགས་ལྷན་
ཚོགས་ཀྱི་ཡང་དག་པའི་ཉམས་ལེན་ལ་ཡིད་སྨོན་བྱེད་མཁན་ཞིག་ཡིན་པའི་ཆ་
ནས། ཕྱི་ལོ་༡༩༩༢ ལོར་ལོ་བརྒྱ་འཁོར་བའི་དུས་དྲན་དེར་ང་རང་མཉམ་ཞུགས་
བྱ་རྒྱུ་བྱུང་བ་ནི་ངོ་མཚར་ཆེ། དུས་དྲན་དེ་ནི་སྭཱམི་ཝིཝེཀཱནནྡས་ཕྱི་ལོ་༡༨༩༢ ལོར་
ཀན་ཡཱ་ཀུ་མཱ་རཱིར་(རྒྱ་གར་ལྷོ་ཕྱོགས།) གནས་གཟིགས་སུ་ཕེབས་ནས་ལོ་ངོ་བརྒྱ་
འཁོར་བའི་དུས་དྲན་རེད་འདུག དེ་ཡང་ཁོང་གིས་ཆི་ཁཱ་གོར་འགྲུལ་བཞུད་མ་
གནང་གོང་ཕེབས་འདུག །
དུས་རབས་ཉི་ཤུ་པའི་ནང་གི་རཱ་མཱ་ཀྲྀཥྞ་མི་ཤན་(Ramakrishna mission)
གྱི་འཐུས་མི་རྣམས་ལས་མཚན་སྙན་ཆེ་ཤོས་གཅིག་ནི་ངོས་ཀྱི་གྲོགས་པོ་སྭཱམི་
རང་ག་ན་ཐཱནནྡ་དམ་པ་(Swamin Ranganathananda) ཁོང་ཡིན་ཞིང་། ངེད་
གཉིས་དབར་མཛའ་འབྲེལ་ཟབ་པོ་ཞེ་དྲག་བྱུང༌། ཕྱི་ལོ་༡༩༨༦ ལོར་སྭཱམི་ཁོང་
གིས་མགྲོན་འབོད་གནང་བ་བཞིན། རྒྱ་གར་ལྷོ་ཕྱོགས་ཁུལ་གྱི་མངའ་སྡེ་ཧེ་དར་བཱ་
དའི་(Hyderabad) ནང་རྟེན་གཞི་བྱས་པའི་ཝིཝེཀཱནནྡ་ཡི་དགོན་པར་བསྐྱོད་དེ།
དེ་གའི་གྲྭ་པ་རྣམས་དང་ལྷན་དུ་ཁ་ལག་བཟས་རྗེས་ཁོང་ཚོ་དང་མཉམ་དུ་བགྲོ་གླེང་
བྱ་རྒྱུ་བྱུང་། དེ་ནས་ནང་པ་སངས་རྒྱས་པའི་དགེ་འདུན་གྱི་སྡེ་ལས་ཝིཝེཀཱནནྡས་
ཁོང་རང་གི་དགེ་འདུན་གྱི་སྡེའི་ནང་དཔེ་བླངས་ཚུལ་ངས་ཤེས་རྟོགས་བྱུང་། དོན་
དངོས་སུ་སངས་རྒྱས་ཀྱི་སྐུ་བརྙན་ནི་དགོན་པ་དེའི་ནང་གི་རྟེན་གལ་ཆེན་པོ་ཞིག་
ཆགས་འདུག བྱེ་བྲག་ཏུ་རཱ་མཱ་ཀྲྀཥྞ་མི་ཤན་གྱི་བསྔགས་པར་འོས་པའི་ཁྱད་ཆོས་
གཅིག་ནི། སྤྱི་ཚོགས་ཞབས་ཞུའི་ཐད་ཆོད་སེམས་བརྟན་པོ་ཡོད་པ་དང་། ཁྱད་པར་
དུ་ཤེས་ཡོན་དང་འཕྲོད་བསྟེན་གྱི་ཁྱབ་ཁོངས་ནང་ཤུགས་སྣོན་རྒྱག་གི་འདུག མི་
ཤན་དེས་མཐུན་རྐྱེན་སྦྱར་ཏེ་འཛིན་སྐྱོང་བྱེད་བཞིན་པའི་སློབ་གྲྭ་དང་སྨན་ཁང་མང་
པོ་རྒྱ་གར་གྱི་ས་ཁུལ་གང་སར་མཐོང་རྒྱུ་ཡོད། དོན་དངོས་སུ་རྒྱ་གར་གྱི་ཕྱོགས་
གང་སར་ཆོས་སྡེ་དེ་དག་གིས་སྙིང་རྗེ་ཆེ་བའི་སེམས་ཁུར་ཐོག་ནས་ཉམ་ཐག་དང་
དགོས་མཁོ་ཅན་གྱི་སླད་དུ་སྤྱི་ཚོགས་ཞབས་ཞུའི་ལས་དོན་ལ་ཧུར་སྐྱེད་ཆེན་པོས་
འཇུག་བཞིན་པའི་དཔེ་མཚོན་དུ་མ་མཐོང་རྒྱུ་ཡོད།
རྒྱ་གར་ནང་གསར་འགྱུར་བརྒྱུད་ལམ་དང་འབྲེལ་བའི་སྙན་གྲགས་ཅན་གྱི་མི་
སྣ་ངོས་ཀྱི་གྲོགས་པོ་རྙིང་པ་སྐུ་ཞབས་ར་དཱིབ་མེ་རོ་ཏྲ་(Rajiv Mehrotra)ལགས་
ཀྱིས་ཀལ་ཀཱ་ཊར་(Calcutta) ཚན་རིག་དང་སེམས་དོན་རིག་པ་གཉིས་ཀྱི་དབར་
བགྲོ་གླེང་ཚོགས་འདུ་ཞིག་གོ་སྒྲིག་ཞུས་པའི་སྐབས་དེར་ང་དང་སྭཱམི་ཁོང་སྡིངས་
ཆ་གཅིག་མཉམ་སྤྲོད་བྱས་ཏེ་བསྡད་པ་ཡིན། སྤྱིར་ཚན་རིག་དང་ཆོས་ཀྱི་གནད
དོན་གླེང་སྐབས་རིག་གཞུང་དང་ལོ་རྒྱུས་ཀྱི་རྒྱབ་ལྗོངས་ཁག་ལ་བསམ་ཞིབ་བྱ་རྒྱུ་
གནད་འགག་ཆེན་པོ་ཡིན་སྐོར་སྐབས་དེར་སྭཱམི་ཁོང་གིས་གསུངས་སོང་། ནུབ་
ཕྱོགས་རྒྱལ་ཁབ་ཁག་ནང་བྱུང་བ་ལྟར། རྒྱ་གར་ནང་ནང་སེམས་དང་ཕྱི་དངོས་
པོའི་དབར་དབྱེ་འབྱེད་ཤུགས་ཆེན་པོ་མེད་སྟབས། རྒྱ་གར་ནང་གི་ཚན་རིག་དང་
སེམས་དོན་གྱི་འབྲེལ་ལམ་ལ་ཁྱད་ཆོས་མི་འདྲ་བ་ཞིག་ཡོད་དགོས་ཀྱི་རེད་ཅེས་
དགོངས་ཚུལ་གསུངས་སོང་། ད་དུང་ཁོང་གིས་འགྲོ་བ་མིའི་རང་གཤིས་གཏིང་
པོའི་ཐོག་ཏུ་དཀོན་མཆོག་གནས་སྐོར་དང་། མི་ཚང་མའི་སེམས་རྒྱུད་ནས་དཀོན་
མཆོག་རྙེད་ཐུབ་སྐོར་གསུངས་སོང་། ཁོང་ལ་མཚོན་ན། ཆོས་ལུགས་ཀྱི་ཐོག་ནས་
དཀོན་མཆོག་ཅེས་བརྗོད་པ་དེ་ང་ཚོའི་ཕྱི་རོལ་དུ་བར་སྣང་ཁྲོད་སྡོད་མཁན་ཞིག་མ
ཡིན་པར། ང་ཚོ་ཚང་མའི་སེམས་རྒྱུད་ལ་ཡོད་པ་ཞིག་ཆགས་ཡོད། འདི་ནི་རྒྱ་གར་
གྱི་གནའ་བོའི་རིག་གཞུང་ལས་གསར་དུ་རྙེད་པའི་རིན་ཐང་རླབས་ཆེན་ཞིག་ཡིན་
ཞེས་སྭཱམི་ཁོང་གིས་ནན་བརྗོད་མཛད་སོང་།
སྭཱམི་ཁོང་ནི་ཞི་ཞིང་དུལ་བ་དང་། ཆོས་སེམས་ཆེ་བ། ད་དུང་ཨིན་སྐད་ལ་
སྦྱངས་ཤ་ཐོན་པ་ཞིག་རེད་འདུག ངོས་རང་སྐད་ཡིག་དེར་སྦྱངས་པ་དེ་ཙམ་མེད་
ཅིང་། ད་ལྟ་བར་དུ་ངོས་ཀྱི་སྐད་སྒྱུར་ལ་བརྟེན་ནས་ཡོད་སྟབས། ཁོང་གི་དབྱིད་སྐད་
ཀྱི་བྱང་ཚད་ལ་ཡི་རངས་ཆེན་པོ་བྱུང་། ང་རང་ཚན་རིག་དང་སེམས་དོན་རིག་པའི་
དབར་བགྲོ་གླེང་བྱ་རྒྱུར་དོ་སྣང་ཆེན་པོ་ཡོད་མཁན་ཞིག་དང་། བགྲོ་གླེང་བརྒྱུད་དེ་
ཆོས་ལུགས་ནང་ཁུལ་གྱི་གོ་རྟོགས་གོང་མཐོར་གཏོང་རྒྱུར་རྒྱབ་སྐྱོར་བྱེད་མཁན་
ཞིག་ཡིན་པའི་ཆ་ནས་ཁོང་ལ་དགའ་མོས་ཀྱི་ཚོར་བ་ཤུགས་ཆེན་པོ་ཞིག་བྱུང་།
ཡུལ་ཨ་ཡོ་དྱའི་(Ayodhya)ནང་གི་ཁ་ཆེའི་ལྷ་ཁང་གཏོར་བཤིག་བཏང་བའི་རྐྱེན་
གྱིས་སྤྱི་ཚོགས་ནང་ཞི་བདེ་ལྷིང་འཇགས་མེད་པར་གྱུར་སྟབས། ཁོང་གིས་དུས་
བདེ་ཞོད་འཇགས་སླད་སྐུ་ངལ་ཚད་མེད་བསྐྱོན་པ་དང་། རྒྱ་གར་ནང་གི་ཧིནྡུ་དང་
ཁ་ཆེའི་སྤྱི་ཚོགས་གཉིས་ཀའི་ནང་གི་དབུ་ཁྲིད་ཚོས་སྟངས་འཛིན་གནང་གལ་ཐད་
འབོད་སྐུལ་ཤུགས་ཆེ་ཞུས། དེ་ནི་ཉག་ཕྲ་བའི་དུས་ཡུན་དེའི་སྐབས་རླབས་ཆེན་གྱི་
ཞབས་འདེགས་ཤིག་ཆགས་ཡོད།

ལོ་རྒྱུས་ལས་འཕྲོས་ཏེ་ཧིནྡུ་དང་ནང་པའི་བགྲོ་གླེང་སྐོར།

ལོ་རྒྱུས་ཀྱི་ཐོག་ནས་ཧིནྡུའི་ཆོས་ལུགས་དང་སངས་རྒྱས་པའི་ཆོས་ལུགས་དབར་
འབྲེལ་བ་རྒྱུན་རིང་པོ་ཞེ་དྲག་བྱུང་ཡོད། རྒྱ་གར་ནང་གི་སྔ་མོའི་རྒྱལ་ཕྲན་འདྲ་མིན་
གྱི་རྒྱལ་པོ་རྣམས་མཆོད་ཡོན་སྦྱིན་བདག་ཏུ་འཐོབ་རྒྱུར་འགྲན་རྩོད་བྱེད་པ་ནས་
གཏན་ཚིགས་དང་རིགས་པའི་གཞུང་ལུགས་ཀྱི་ཐོག་ནས་ཕྱོགས་གཉིས་ཀའི་ཤེས་
བྱ་གོང་མཐོར་གཏོང་བའི་བར་དང་། སྒྱུ་རྩལ་དང་ཁང་བཀོད་བཟོ་རིག་གི་ཁྱད་ནོར་
མཉམ་སྤྱོད་བྱེད་པ་ནས་ལས་འབྲས་དང་ཡང་སྲིད་ཐད་སེམས་དོན་དང་ལྟ་གྲུབ་
རིགས་པའི་འཆར་སྣང་གི་རྒྱུན་འཇགས་ཁྱད་ཆོས་བར། གསུང་རབ་ཀྱི་ནང་དོན་
བགྲོ་གླེང་བྱེད་སྐབས་ལེགས་སྦྱར་སྐད་མཉམ་སྤྱོད་བྱེད་པ་དང་ཡར་རྒྱས་ཕྱིན་པ་
ནས་གསང་བའི་རྣལ་འབྱོར་གྱི་ཉམས་ལེན་ཐད་དཔྱད་ཞིབ་བྱེད་པའི་བར་བཅས་
ཀྱི་གནད་དོན་མང་པོས་རྒྱ་གར་གྱི་ཆོས་ལུགས་འདི་གཉིས་མཚམས་སྦྱོར་བྱེད།
ཧིནྡུའི་ཆོས་ལུགས་དང་ནང་ཆོས་དབར་སེམས་དོན་གྱི་ཉམས་ལེན་ཐད་འདྲ་ཆོས་ཧ་
ཅང་མང་པོ་ཡོད། དཔེར་ན། སེམས་རྩེ་གཅིག་པར་བྱེད་པའི་ཉམས་ལེན་ནས་ཉོན་
མོངས་ལ་གཉེན་པོ་བསྟེན་སྟངས་བར་དང་། སྔགས་ལུགས་ཀྱི་དམིགས་རྣམ་སྒོམ་
པའི་ཉམས་ལེན་ནས་དབུགས་ཀྱི་རྒྱུ་བ་ལ་བརྟེན་པའི་ཆོས་ཕྱོགས་ཀྱི་ཉམས་ལེན་སྣ་
ཚོགས་བར་ལྟ་བུ། སྲོལ་རྒྱུན་འདི་གཉིས་ཀྱི་ལྟ་བ་རྣམས་གཞན་ཕན་སླད་ཕན་ཚུན་
སྡེབ་སྦྱོར་བྱས་ཏེ་གྲུབ་འབྲས་ཆེ་ཤོས་ཐོན་སའི་ཁྱབ་ཁོངས་ནི། སྤྱིར་ལྟ་གྲུབ་ཀྱི་ཁྱབ་
ཁོངས་དང་སྒོས་སུ་ཚད་མ་རིག་པའམ་ཤེས་བྱ་རིག་པའི་ཁྱབ་ཁོངས་ཁག་ཡིན།
དཔེར་ན། དུས་རབས་གཉིས་པའི་ནང་གི་རྒྱ་གར་གྱི་སློབ་དཔོན་ཀླུ་སྒྲུབ་
ཀྱིས་བདེན་དངོས་སྒྲུབ་པའི་རིགས་པ་འགོག་བྱེད་ཀྱི་བསྟན་བཅོས་ཤིག་མཛད་
པའི་སྐབས་ཧིནྡུའི་རིག་པ་ཅན་པའི་སྲོལ་རྒྱུན་ལས་ཤེས་བྱ་མང་པོ་ཞིག་ནང་འདྲེན་
མཛད་ཡོད། དེ་བཞིན་དུས་རབས་ལྔ་པའི་ནང་ནང་པའི་ཚད་མ་རིག་པའི་སྲོལ་
འབྱེད་པ་པོ་སློབ་དཔོན་ཕྱོགས་གླང་གིས་ཚད་མའི་གཞུང་ཆེན་པོ་ཞིག་བརྩམས་པ་
དང་། དེའི་ནང་རིག་པ་ཅན་པའི་རིག་པའམ་རྒྱུ་མཚན་ལ་དགག་སྒྲུབ་ཀྱི་ཚུལ་རྒྱས་
པོ་མཛད་ཡོད།
སློབ་དཔོན་ཕྱོགས་གླང་གི་སྲོལ་རྒྱུན་དེ་ཉིད་དུས་རབས་བདུན་པའི་ནང་གི་
སློབ་དཔོན་ཆོས་གྲགས་ཀྱིས་སྔར་བས་གོང་སྤེལ་བཏང་པ་དང་། ཁོང་གི་འདོད་
ཚུལ་དེ་ཨུད་ཡོ་ཏ་ཀ་ར་(uddyotakara) དང་ཀུ་མ་རི་ལ་བྷ་ཊ་(Kumarila
Bhatta) སོགས་ཧིནྡུའི་རིག་པ་སྨྲ་བ་རྣམས་ཀྱིས་རྒོལ་བའི་ཡུལ་དུ་གྱུར། ཆེས་
སྔ་མོའི་རྒྱ་གར་ནང་པའི་ལྟ་གྲུབ་སྨྲ་བའི་ནང་ནས་ངོས་ཀྱི་ཕ་ཡུལ་བོད་དུ་ཕེབས་
མཁན་གཅིག་ནི་དུས་རབས་བརྒྱད་པའི་ནང་གི་སློབ་དཔོན་ཞི་བ་འཚོ་རེད། ཁོང་
གིས་ཀུ་མ་རི་ལ་བྷ་ཊའི་དགག་པ་ལ་ལན་འདེབས་གནང་བ་དང་། ཧིནྡུའི་དགག་
སྒྲུབ་ཀྱི་ཚུལ་ལ་སྒོ་བསྟུན་ནས་སློབ་དཔོན་ཆོས་གྲགས་ཀྱིས་ཚད་མའི་ལྟ་བ་དག་
ཐེར་ལེགས་པར་གནང་། དེ་མིན་རྒྱ་གར་གྱི་སྲོལ་རྒྱུན་ཁྲོད་བརྒལ་བརྟག་དང་ཚད་
མ་རིག་པའི་ལམ་ནས་དགག་སྒྲུབ་བམ་བགྲོ་གླེང་གནང་མཁན་གྱི་གྲུབ་མཐའ་ནི་བྱེ་
བྲག་པ་དང་དཔྱོད་པ་བ་ཡིན། བགྲོ་གླེང་དེ་དག་ཚང་མའི་མཐའ་མའི་འབྲས་བུར་
ཆོས་ལུགས་སོ་སོའི་ལྟ་གྲུབ་ཀྱི་ལངས་ཕྱོགས་ཁག་ལ་དག་ཐེར་བྱུང་བ་དང་རྒྱ་གར་
གྱི་ཉེ་བའི་གླིང་ཕྲན་ནང་ཆེས་གཏིང་ཟབ་པའི་ལྟ་གྲུབ་ཀྱི་ཁྱད་ནོར་ཁག་དར་འཕེལ་
བྱུང་། གནའ་བོའི་རྒྱ་གར་གྱི་ཆོས་ལུགས་དེ་དག་ཚང་མའི་ལྟ་གྲུབ་ཀྱི་དཔྱད་གཞི་
གཙོ་བོ་ནི་སེམས་ཀྱི་རང་བཞིན་དང་འབྲེལ་བའི་དྲི་བ་ཁག་དང་། སེམས་དང་སྣོད་
ཀྱི་འཇིག་རྟེན་དབར་གྱི་འབྲེལ་བ་དང་། རྟོག་པའི་དྲ་བ་དང་། སེམས་ཚོར། སེམས་
ཀྱི་འཇིག་རྟེན་སྐྲུན་མཁན་གྱི་གོམས་གཤིས་བཅས་ཡིན།
སེམས་དང་སེམས་ཀྱི་བྱེད་ལས་ཐད་ལྟ་གྲུབ་ཀྱི་དཔྱད་ཞིབ་དེ་དག་སྟེང་།
སེམས་ཀྱི་ཁྱད་ཆོས་ངེས་ཅན་འགའ་རྒྱུད་ལ་སྐྱེད་རྒྱུ་དང་གོང་མཐོར་གཏོང་བའི་
གྲོགས་སུ་རྒྱ་གར་གྱི་སྲོལ་རྒྱུན་གྱིས་གཏིང་ཟབ་པའི་བློ་སྦྱོང་གི་ཉམས་ལེན་དེ་འདྲ་
གསར་གཏོད་གནང་ཡོད། སེམས་དང་མངོན་དུ་མ་གྱུར་པའི་ཀླད་པའི་མ་ལག་
གི་གོ་རྟོགས་ཐད་དེང་དུས་ཚན་རིག་ཡར་ཐོན་འབྱུང་བཞིན་པ་ལྟར། གྲུབ་འབྲས་
ལྡན་པའི་བགྲོ་གླེང་ཞིག་མིག་སྔར་མངོན་འགྱུར་བྱུང་ནས་རྒྱ་གར་གྱི་ལྟ་གྲུབ་ཀྱི་
ངེས་ཤེས་རྣམས་ཚན་རིག་གི་འཚོལ་ཞིབ་ཁྲོད་མཉམ་སྡེབ་ཐུབ་རྒྱུ་ནི་ངོས་ཀྱི་རེ་
བ་ཡིན། ངོས་ལ་མཚོན་ན། ལྟ་གྲུབ་ཀྱི་བརྗོད་གཞི་འདྲ་མིན་ཐོག་བོད་བརྒྱུད་ནང་
པའི་མཁས་དབང་ཐེ་བའི་གནའ་བོའི་རྒྱ་གར་གྱི་སྲོལ་རྒྱུན་གྱི་མཁས་དབང་དབར་
བགྲོ་གླེང་ཚོགས་འདུ་མང་པོ་ཞིག་ལུ་གུ་རྒྱུད་དུ་སྣེ་ཁྲིད་བྱ་རྒྱུའི་གོ་སྐབས་བྱུང་།
བགྲོ་གླེང་དེ་དག་ཝར་ཎ་གཙུག་ལག་སློབ་ཁང་དུ་ཚོགས་ཤིང་། ཚོགས་འདུ་རྣམས་
བླ་ན་མེད་པའི་བློ་སྟོབས་སྤེལ་མཁན་ཞིག་ཏུ་གྱུར་པ་དང་། དེ་དག་བརྒྱུད་གནའ་
བོའི་རྒྱ་གར་གྱི་ལྟ་གྲུབ་ཀྱི་དཔལ་ཡོན་རྣམས་མིག་སྔར་གསལ་གསལ་རྗེན་རྗེན་དུ་
བཤམས་སོང་། དེ་དག་ནང་གནའ་བོའི་རྒྱ་གར་གྱི་ནང་པའི་ཁྱད་ནོར་གང་ཞིག་ངེད་
བོད་མི་ཚོས་རྒྱུད་འཛིན་བྱས་དང་བྱེད་བཞིན་པའི་ཁྱད་ནོར་དག་ཚུད་པ་དང་། སྤྱིར་
ཁྱད་ནོར་དེ་དག་བདག་པོ་རྒྱག་མཁན་དང་། སྒོས་སུ་ཕ་མེས་ནས་ནང་ཆོས་དར་
སའི་རྒྱལ་ཁབ་འདི་ཉིད་(རྒྱ་གར་) ནང་། ནང་ཆོས་ལ་ཉམས་ཆག་ཆེན་པོ་བྱུང་བའི་
རྗེས་ངེད་བོད་མི་ཚོ་བདག་པོ་རྒྱག་མཁན་དེ་ཆགས་ཡོད།

སྙིང་རྗེའི་ཞིང་།

འཛམ་གླིང་ནང་གི་འགྲོ་བ་མིའི་བྱ་སྤྱོད་ཀྱི་ཀུན་སློང་ཞིག་ཏུ་རང་ཤེད་མེད་པའི་སྙིང་
རྗེའི་གལ་གནད་ནི་དྲང་སྲོང་གོ་ཏམ་གྱི རིགས་པའི་མདོ་༼ཞེས་བྱའི་རྟོག་གེའི་
བསྟན་བཅོས་༽ནང་གསལ་བ་དང་། མདོ་དེ་ནི་བྲམ་ཟེའི་ཆོས་ལུགས་ཀྱི་ཆོས་
ཁྲིམས་གལ་ཆེ་ཤོས་ཤིག་ཡིན་ཞིང་། དུས་རབས་གསུམ་པའི་སྐབས་ནས་ཡོད།
དེའི་ནང་སེམས་ཅན་ཐམས་ཅད་ལ་སྙིང་རྗེ་དགོས་པ་ནི་དགེ་བའི་ལས་བརྒྱད་ལས་
དང་པོར་གསུངས་ཡོད། ལྟ་ཚུལ་དེ་རྩ་ཆེ་བའི་ཧིནྡུའི་གསུང་རབ་འགའ་ཞིག་ནང་བློ་
ལ་འཐད་པོ་ཞེ་དྲག་གསུངས་ཡོད། གསུང་རབ་དེ་དག་ལས་མི་རྣམས་ཀྱིས་དགའ་
ཤོས་བྱེད་ས་ནི་ཕལ་ཆེར་བྷ་ག་ཝ་ཏ་གཱི་ཏཱ་(Bhagavad Gita) ཞེས་པའི་གཞུང་དེ་
ཡིན་རྒྱུ་རེད། དེའི་ནང་ལྷ་ནག་པོས་དཔའ་བོ་སྲིད་སྒྲུབ་(བརྒྱ་བྱིན་གྱི་བུ་) ལ་བསྩལ་
བའི་ཆོས་མང་པོ་ཞིག་གསལ་ཡོད། ཆོས་དེ་དག་བསྩལ་བའི་བརྒྱུད་རིམ་ཁྲོད་
ལྷ་ནག་པོས་འཇིག་རྟེན་ལ་ཕན་པའི་རང་ཤེད་མེད་པའི་བྱ་སྤྱོད་སྐོར་བསྟན་པ་ནི།
“འཇིག་རྟེན་འདི་གང་གིས་རྒྱུད་འཛིན་བྱེད་པ་ཉིད་ལ་བལྟས་ཏེ། རང་ངོས་ནས་ཀྱང་
རང་འཁྲིའི་ལས་འགན་སྒྲུབ་དགོས།" (Bhagavad Gita 3:20)
སྙིང་རྗེའི་གནད་ཀྱི་གཙོ་བོ་སྟེ་སེམས་ཅན་ཐམས་ཅད་ཀྱི་བདེ་དོན་སླད་ཀུན་
ཁྱབ་ཀྱི་ཚོར་སྣང་ནི། ཐར་པ་ཐོབ་ཟིན་པའི་གང་ཟག་ཅིག་གི་མཚན་མ་ཞིག་ཏུ་སྲིད་
སྒྲུབ་ལ་དེ་ལྟའི་ཚོར་བ་དགོས་པར་བསྐུལ།
སོ་སོ་ཡོངས་མི་གཙང་བའི་དྲི་མ་སྤངས་པ་དང་།ཐེ་ཚོམ་ཡོངས་སུ་བཅད་པ།
སུ་སྡོམ་པ། སེམས་ཅན་ཐམས་ཅད་ཀྱི་བདེ་དོན་ལ་སེམས་ཁུར་བཅས་ལྡན་
པའི་ཤེས་རབ་ལྡན་པ་རྣམས་ཚངས་པའི་ཐར་པ་འཐོབ་པར་འགྱུར་རོ། །ཞེས་
གསུངས།
(Bhagavad Gita 5:25)
སྙིང་རྗེ་ནི་“སེམས་ཅན་སུ་འདྲ་ཞིག་ལ་ཞེ་སྡང་མེད་པ་དང་། འཆམ་མཐུན་དང་
སྙིང་རྗེ་ལྡན་པ། གཅེས་འཛིན་དང་ང་རྒྱལ་བྲལ་ཏེ་” ཐར་པ་ཐོབ་པའི་གང་ཟག་གི་
ཁྱད་ཆོས་སུ་གཱི་ཏཱའི་ནང་ལན་མང་པོ་དྲངས་ཡོད། (Gita 12:13). ལྷ་ནག་པོས་སྲིད་
སྒྲུབ་ལ་ཆོས་ཀྱི་གདམས་པ་གནང་བའི་རྐྱེན་གྱིས་རང་གཅེས་འཛིན་ནི་ཚད་ཅན་
ཞིག་ལས་མིན་པར་དོ་སྣང་བྱ་རྒྱུར་བློ་སྟོབས་སྤེལ། རང་གི་བྱ་སྤྱོད་རྣམས་དེ་ལྟའི་
བསམ་བློའི་འོག་ཕྱིན་ན། བསམ་བློ་དེ་གུ་དོག་ལ་ཚད་ཅན་ཞིག་ཡིན་པར་སོང་།
རང་གི་བྱ་བ་རྣམས་དོན་འབྲས་སྨིན་པ་ཞིག་མི་ཡོང་། གང་ལྟར་ནམ་ཞིག་རང་
གཅེས་འཛིན་གྱི་རྒྱ་ལས་བརྒལ་ཐུབ་ན། འཚེ་བ་མེད་པ་དང་། དྲང་བདེན། ཁོང་ཁྲོ་
མེད་པ། བསྙོན་འཛུགས་མི་བྱེད་པ། སེམས་ཅན་ལ་སྙིང་བརྩེ་བ། འདོད་རྔམ་མེད་
པ༑ བག་ཡོད་པ། རྒྱུན་བརྟན་པ་བཅས་ཀྱིས་སེམས་འགུལ་ཐེབས་པའི་གང་ཟག་
དེར། འཛམ་གླིང་གི་བདེ་དོན་སླད་ལེགས་སྐྱེས་འབུལ་རྒྱུའི་གོ་སྐབས་མུ་མཐའ་
མེད་པ་ཞིག་འཐོབ་སྲིད། (Gita 16:2)
ཧིནྡུའི་གསུང་རབ་གཞན་གྱིས་ཀྱང་སྙིང་རྗེའི་གལ་གནད་ལ་གཙིགས་ཆེར་
འཛིན་གྱི་ཡོད། དཔེར་ན། ཤེ་བི་ཊི་(shaivite) ཞེས་པའི་ཧིནྡུའི་ཆོས་བརྒྱུད་ཀྱི་
བསྟན་བཅོས་ཆེན་པོ་ཤི་བ་མ་ཧཱ་པུ་རཱ་ཎ་(Shiva Mahapurana) ཞེས་པའི་
ནང་། “སེམས་ཅན་ཐམས་ཅད་ལ་དམིགས་པའི་སྙིང་རྗེ་ལས་ལྷག་པའི་ཆོས་ཤིག་
མེད། དེར་བརྟེན་ཚང་མས་སེམས་ཅན་ཐམས་ཅད་ལ་སྙིང་རྗེ་སྦྱོང་དགོས་” ཞེས་
གསུངས་ཡོད། (Rudra Samhita, chap. 5)
མདོར་ན་སེམས་འགུལ་ཐེབས་ཤོས་ཤིག་ནི། ཆོས་ལུགས་ཤིག་གི་ནང་གྲུབ་
འབྲས་གཟེངས་སུ་ཐོན་པ་དངོས་སུ་མིག་དཔེ་སྟོན་མཁན་གྱི་སྐྱེས་བུ་བྱེ་བྲག་པ་
རྣམས་ཀྱི་དཔེ་མཚོན་རྣམས་ཡིན། ངོས་ནས་ཧིནྡུའི་ཆོས་ལུགས་ལ་བསམ་བློ་
གཏོང་སྐབས། བདག་ཉིད་ཆེན་པོ་གཱན་དྷཱི་(Mahatma Gandhi) དང་། བི་ནོ་
སྦ་བྷ་བེ། (Vinoba Bhave) སྦ་སྦ་ཨམ་ཊེ་(Baba Amte) ལྟ་བུའི་སྐྱེས་བུ་དམ་
པ་རྣམས་བསམ་བློ་གཏོང་གི་ཡོད། གཱན་དྷཱི་མཆོག་གི་མི་ཚེའི་ནང་རང་མི་རིགས་
ཀྱི་ཆེད་རང་དབང་འཐབ་རྩོད་སླད་སེམས་ཤུགས་དང་སྟོབས་ཤུགས་སྦྱིན་མཁན་
གཞི་མ་དེ་ཧིནྡུའི་ཆོས་ལུགས་ཡིན། ཧིནྡུའི་ཆོས་ལུགས་ནི་ཁོང་སྐུ་སྒེར་གྱི་སེམས་
ངལ་གསོ་བའི་གཞི་དང་། ཧིནྡུའི་ཆོས་སྐད་ཐོག་ནས་བཤད་ན་ཁོང་གི་ཐུགས་ལ་
དཀོན་མཆོག་དང་ཐག་ཉེ་པོ་ཚོར་གྱི་ཡོད། གཱན་དྷཱི་དང་མི་ཐོགས་གཅིག་པའི་ཝི་
ནོ་བྷ་ཇི་(Vinoba Ji) (༡༨༩༥-༡༩༨༢) མཆོག་ཀྱང་རང་བཙན་འཐབ་རྩོད་པ་རླབས་
ཆེན་ཞིག་ཡིན། རྒྱ་གར་རང་བཙན་ཡིན་པའི་སྐབས། དྲང་བདེན་མེད་པའི་སྤྱི་
ཚོགས་ཀྱི་གནས་སྟངས་ལེགས་བཅོས་ཆེད་ཁོང་གིས་ངལ་བ་འཛེམས་མེད་ཀྱིས་
སྐུ་ལས་བསྐྱོན་པ་དང་། ས་ཞིང་བསྐྱར་དུ་བགོ་འགྲེམས་བྱེད་ཕྱོགས་ཀྱི་ལས་དོན་
ཁྲོད་བྱེད་པོ་གཙོ་གྲས་ཤིག་ཡིན་ཞིང་། དེ་ལ་བརྟེན་ནས་སྔ་མོ་ནས་ས་ཁང་བོགས་
མར་བླངས་ཏེ་ཞིང་ལས་བྱེད་མཁན་གྱི་དུད་ཚང་རྣམས་ས་ཁང་དེ་དག་གི་བདག་
པོར་གྱུར། དེ་ནི་ཡ་ང་བའི་གནས་སྟངས་དེ་ལྟའི་ནང་སྐྱེས་པའི་མི་ས་ཡ་མང་པོའི་
ཚེ་སྲོག་ལ་བཟང་ཕྱོགས་ཀྱི་ཤུགས་རྐྱེན་སྦྱིན་མཁན་གྱི་ཆོས་ཀྱི་བྱ་བ་རླབས་པོ་ཆེ་
ཞིག་ཡིན།
ངོས་ནི་སྦ་སྦ་ཨམ་ཊེ་(༡༩༡༤ ནས་༢༠༠༨) མཆོག་ལ་ཡི་རངས་ཆེན་པོ་བྱེད་
མཁན་ཞིག་ཡིན། སྤྱིར་བཏང་མི་མང་ཆེ་བས་སྣང་མེད་དུ་སྐྱུར་ཞིང་མཛེ་ནད་ཕོག་
པའི་མི་སྡེ་ཞིག་ལ་ལྟ་རྟོག་བྱ་རྒྱུའི་འགན་འཁྲི་ཡོངས་རྫོགས་ཁོང་གིས་ཕྲག་ཏུ་
ཁུར་བ་དང་། དེའི་ཕྱིར་མ་ཧཱ་རཱ་ཥྚ་(Maharashtra) མངའ་སྡེའི་ནང་གི་ཝ་རོ་རཱ་
(Warora) ཞེས་པའི་ས་གནས་སུ་སྦ་སྦ་མཆོག་གིས་མཛེ་ནད་ཕོག་པའི་མི་རྣམས་
ཀྱི་ཆེད་གྲོང་སྡེ་ཞིག་གསར་འཛུགས་གནང་ཡོད། དེ་ནི་དེ་གའི་བོད་མིའི་གཞིས་
ཆགས་ལས་ཐག་རིང་པོ་ཞེ་དྲག་མེད། སྦ་སྦ་མཆོག་གིས་མཛེ་ནད་ཕོག་མཁན་
ཚོར་ཁ་ལག་དང་འདུག་གནས་མཁོ་སྤྲོད་གནང་བ་ཙམ་མིན་པར། ལས་རིགས་དང་
ལག་རྩལ་གསར་པ་སྣ་ཚོགས་བསླབས་ཏེ། ཁོང་ཚོའི་ཆེ་མཐོང་བསྐྱར་གསོ་ཡོང་
བར་རོགས་རམ་གནང་ཡོད། གྲོང་སྡེ་དེའི་ནང་ཁོང་ཚོར་སྒྱུ་རྩལ་དངོས་རིགས་འདྲ་
མིན་བཟོ་སྟངས་བསླབས་ཏེ། སྤྱི་ཚོགས་ཀྱི་ཚོར་བ་དངོས་ཤིག་བསྐྲུན་ནས་མཛེ་
ནད་ཕོག་པ་ཚོས་རྒྱུན་གཏན་གྱི་འགྲོ་བ་མི་ལྟར་འཚོ་གནས་བྱེད་ཐུབ་པའི་ཁོར་
ཡུག་ཅིག་བསྐྲུན་ཡོད། སྦ་སྦ་ཁོང་གི་ལོ་རྒྱུས་ཀྱིས་ངོས་ལ་བོད་པའི་སྐྱེས་བུ་དམ་
པ་འབྲོམ་སྟོན་པ་མཆོག་དྲན་སྐུལ་བྱས་བྱུང་། འབྲོམ་སྟོན་པས་སྐུ་ཚེའི་སྨད་ལ་བོད་
དབུས་སུ་མཛེ་ནད་ཕོག་པའི་ནད་པ་རྣམས་ལ་གཟིགས་རྟོག་གནང་ནས་བཞུགས་
ཏེ༑ མཐར་ཁོ་རང་ལའང་མཛེ་ནད་ཕོག་འདུག དུས་ཡུན་རིང་པོའི་སྔོན་ནས་ངས་སྦ་
སྦ་མཆོག་གི་རླབས་ཆེན་གྱི་བྱ་གཞག་ལ་ཞལ་འདེབས་ཕྲན་བུ་འབུལ་འདོད་བྱུང་
ཡང་། མ་དངུལ་མ་འདང་བའི་རྐྱེན་གྱིས་བྱུང་མ་སོང་། ཡིན་ནའང་། ཕྱི་ལོ་༡༩༨༩
ལོར་ངོས་ལ་ནོ་སྦེལ་ཞི་བདེའི་གཟེངས་རྟགས་དང་མཉམ་དུ་དངུལ་འབོར་ཆེན་
ཞིག་ཐོབ་པའི་སྐབས། སྦ་སྦ་མཆོག་གི་གྲོང་སྡེར་ཞལ་འདེབས་ཕུལ་རྒྱུ་བྱུང་བར་ང་
རང་དགའ་ཚོར་དཔག་མེད་བྱུང་།
གཟེངས་རྟགས་དེ་ཐོབ་ནས་ཟླ་བ་ཁ་ཤས་ལས་མ་སོང་བར། ཡང་བསྐྱར་སྦ་
སྦ་མཆོག་གི་མཛེ་ནད་ཕོག་པའི་གྲོང་སྡེ་དེར་འགྲོ་རྒྱུ་བྱུང་། ཁོང་གིས་ང་ལ་ཞལ་
འདེབས་གནང་བར་ཐུགས་རྗེ་ཆེ་ཞུ་སྐབས། ངོས་ནས་“དངོས་གནས་བྱས་ན།
ཐུགས་རྗེ་ཆེ་ཞུ་དགོས་མཁན་དེ་ང་རེད་”ཅེས་བརྗོད་པ་ཡིན། “ངས་གཞན་ལ་སྙིང་
རྗེ་དང་གཞན་ཕན་སྐོར་ལམ་སྟོན་ཙམ་བྱེད་ཀྱི་ཡོད། འོན་ཀྱང་ཁྱེད་ཀྱིས་དངོས་སུ་
ལག་བསྟར་གནང་གི་འདུག་” ཅེས་ཞུས་པ་ཡིན། ཕྱིས་སུ་སྦ་སྦ་ཁོང་ནི་ཁོར་ཡུག་
ཐད་རྒྱ་གར་གྱི་ལས་འགུལ་སྤེལ་མཁན་གཙོ་བོ་ཞིག་ཆགས་འདུག །དགུང་ལོ་
མཐོན་པོར་སོན་ནའང་། ནར་མ་དྷའི་(Narmada) གཙང་པོར་ཆུ་རགས་རྒྱག་རྒྱུའི་
ལསས་གཞི་དེར་ངོ་རྒོལ་སླད་རྒྱང་སྐྱོད་གོམ་བགྲོད་སྣེ་ཁྲིད་མཛད། ཕྱི་ལོ་༢༠༠༨
ཟླ་༢ པའི་ནང་ཁོང་དགོངས་པ་རྫོགས་ཏེ། འགྲོ་བ་མིའི་རིགས་དང་། དྲང་བདེན།
སྙིང་རྗེ་བཅས་ཀྱི་སྟོབས་ཆེ་བའི་མཚོན་དོན་ཡང་དག་པ་ཞིག་འཛམ་གླིང་འདི་ནས་
ཁ་བྲལ་བ་རེད། ངོས་ལ་མཚོན་ན། བློས་ཐུབ་གྲོགས་པོ་ཞིག་དང་སྒེར་གྱི་སེམས་
ཤུགས་ཀྱི་འབྱུང་རྩ་སྟོབས་ཆེན་ཞིག་མེད་པ་ཆགས་སོང་།། །།

༤ མ་ཤི་ཀ་དང་བྱང་ཆུབ་སེམས་དཔའི་ཐུགས་བསྐྱེད།

མ་ཤི་ཀ་དང་སྙིང་རྗེ་ཅན་གྱི་ཐུགས་བསྐྱེད།

༄༅། །སྙིང་རྗེའི་ཐུགས་བསྐྱེད་ནི་བླ་ན་མེད་པའི་སེམས་དོན་གྱི་རིན་ཐང་ཞིག་
ཏུ་རྩ་འཛིན་བྱ་ཕྱིར་འཚར་ལོངས་བྱུང་བའི་ང་འདྲ་བའི་ནང་པ་ཞིག་ལ། སེམས་ཅན་
ཚང་མའི་སྡུག་བསྔལ་རང་སྟེང་དུ་ལེན་པའི་རྒྱ་གྲམ་སྟེང་གི་མ་ཤི་ཀའི་སྐུ་བརྙན་ནི་
སེམས་འགུལ་ཐེབས་ངེས་ཤིག་འདུག དེ་ལྟའི་སེམས་ཅན་ཐམས་ཅད་ལ་དམིགས་
པའི་རེ་གཞན་ཕན་གྱི་བློ་དང་ཀུན་ཁྱབ་བྱམས་བརྩེ་ལས་འཁྲུངས་པའི་རང་ཉིད་བློས་
གཏོང་བྱེད་པ་ནི་ནང་པ་ཚོས་བྱང་ཆུབ་སེམས་དཔའི་ཐུགས་བསྐྱེད་ཅེས་བརྗོད་
པའི་དཔེ་མཚོན་རྣམ་དག་ཅིག་ཡིན། གཞན་གྱི་སྡུག་བསྔལ་རང་སྟེང་དུ་ལེན་པའི་
ལྟ་ཚུལ་འདི་ནི་དོན་དངོས་སུ་ངོས་རང་ཉིད་ཀྱི་ཉིན་རེའི་ཆོས་ཕྱོགས་ཀྱི་ཉམས་
ལེན་གྱི་ཆ་ཤས་གལ་ཆེན་པོ་ཞིག་ཡིན། བོད་བརྒྱུད་ནང་བསྟན་ཁྲོད་གཏོང་ལེན་
ཞེས་པའི་སྒོམ་སྙན་གྲགས་ཅན་ཞིག་ཡོད། སྒྲ་བཤད་བྱས་ན་སྦྱིན་པ་དང་ལེན་པར་
གོ༑ དེའི་ནང་རང་གི་བདེ་བ་དང་དགེ་བ་རྣམས་གཞན་ལ་སྦྱིན་པ་དང་ཆབས་ཅིག་
གཞན་གྱི་དཀའ་སྡུག་དང་སྡུག་བསྔལ་རྒྱུ་དང་བཅས་པ་རང་སྟེང་དུ་ལེན་པའི་མོས་
སྒོམ་བྱེད་སྲོལ་ཡོད།
རླབས་ཆེ་བའི་སྙིང་རྗེའི་མཚོན་དོན་འདིའི་སྟེང་། མེ་རི་(Mary) ཡིས་ཁྱེའུ་
མ་ཤི་ཀ་པང་དུ་བཟུང་བའི་སྐུ་བརྙན་ནང་། ད་དུང་ཡི་ཤུའི་ཆོས་ལུགས་ཀྱིས་བསམ་
ཡུལ་ལས་འདས་པའི་མཛའ་འབྲེལ་དང་སེམས་འགུལ་ཐེབས་པའི་བྱམས་བརྩེའི་
་མཚོན་རྟགས་ཤིག་མིག་སྔར་སྟོན་ཞིང་། དེས་སྙིང་རྗེའི་གཞི་རྟེན་དུ་གྱུར་པའི་ཨ་མ་
ཞེས་བྱ་བའི་དོན་དང་མཚམས་སྦྱོར་བ་དང་། འགྲོ་བ་མི་ཀུན་ལ་བྱམས་པ་དང་བརྩེ་
བ་དགོས་པ་དྲན་སྐུལ་བྱེད་ཀྱི་ཡོད། དེས་ན་གཞན་གྱི་དོན་དུ་ཐ་ན་རང་སྲོག་ཀྱང་
རྦད་དེ་བློས་གཏོང་བྱེད་པའི་འགྱུར་མེད་ཀྱི་ཆོད་སེམས་ཀྱི་སྟེང་། ང་ཚོས་མ་ཤི་ཀ་
གྱང་ཤིང་ཐོག་བཀྲོང་ཚུལ་ལས་མཐོང་བ་ལྟར། ཡི་ཤུའི་ཆོས་ལུགས་ཀྱིས་ལྷད་མེད་
པ་དང་འདྲིས་ཆེ་བའི་མ་དང་ཕྲུ་གུའི་བརྩེ་བར་གཙིགས་ཆེན་པོ་བྱེད་ཀྱི་ཡོད། འོན་
ཀྱང་གཅིག་དེ་གཞན་དེའི་ནང་རྩ་བ་ཚུགས་ཤིང་། གཉིས་ཀས་བསྟན་པའི་སྙིང་རྗེ་
ནི་འགྲོ་བ་མི་ཡོངས་ལ་འཇུག་རུང་བ་ཞིག་ཏུ་ངོས་འཛིན་བྱེད་ཀྱི་ཡོད། བསླབ་བྱ་
དེ་ནི་ལྟ་བས་མི་ངོམ་པ་ཞིག་རེད་འདུག་ལ། ངོས་ཀྱི་ནང་པའི་སྲོལ་རྒྱུན་དང་ཧ་ཅང་
འདྲ་པོ་འདུག ནང་པའི་ཆོས་ནང་བྱམས་པ་དང་བརྩེ་བ་གཉིས་མ་ཞིག་གིས་རང་
གི་བུ་ལ་བཅངས་པའི་ཆ་རྐྱེན་མེད་པའི་བརྩེ་བ་དང་བསྡུར་ཞིང་། དེ་ནས་བརྩེ་བ་དེ་
སེམས་ཅན་ཐམས་ཅད་ལ་མ་བསྙབས་བར་རྒྱ་བསྐྱེད་གཏོང་གི་ཡོད།
ང་རང་ཕྲུ་གུ་ཞིག་ཡིན་པའི་སྐབས་ངས་བོད་ནང་ནས་རྒྱ་གྲམ་གྱི་མཚོན་
རྟགས་མཐོང་མྱོང་ཡོད། དེ་ནི་ང་རང་བཙས་ནས་ཡུན་རིང་མ་སོང་བར་ཡི་ཤུའི་
གསུང་རབ་བོད་ཡིག་ནང་ཡིག་སྒྱུར་བྱས་པའི་དཔེ་དེབ་ཅིག་གི་རྒྱབ་ཤའི་ཐོག་
འདུག དེབ་དེ་ནི་ཧ་ཅང་མཐུག་པོ་འདུག་ལ་སྣུམ་པར་འཕྲུལ་འཁོར་ཐོག་ནས་སྣུམ་
ཤོག་སྟེང་ངོ་བཤུས་བྱས་པའི་ལག་བྲིས་ཤིག་རེད་འདུག ཕྱིས་སུ་ངས་རྒྱ་གྲམ་སྟེང་
ནས་མ་ཤི་ཀའི་སྐུ་བརྙན་མཇལ་བྱུང་། སྐབས་དེ་དུས་བོད་སྐད་ཤེས་མཁན་(རྒྱ་གར་
བྱང་ཕྱོགས་ནས་) ཀི་ནོ་རི་(Kinnauri) མཐར་ཕྱིན་རྦ་བུ་ཟེར་བ་ཞིག་ཡོད། ཁོང་ནི་ཡི་
ཤུའི་ཆོས་ལུགས་ཀྱི་རྗེས་འབྲང་པར་བསྒྱུར་བ་ཞིག་ཡིན་ཞིང་། སྤྱི་ཚོགས་མེ་ལོང་
ཞེས་པའི་གསར་འཕྲིན་ཞིག་འཆར་ཅན་བཏོན་ཡོད། གསར་འཕྲིན་དེ་ནི་སྐབས་དེ་
དུས་བོད་སྐད་ནང་ཡོད་པའི་ཚགས་པར་གཅིག་པུ་དེ་རེད། རྒྱ་གར་གྱི་ས་མཚམས་
ཀ་ལིམ་པུང་དུ་གསར་ཤོག་དེ་འདོན་གྱི་ཡོད་སྟབས། ང་རང་ཐེ་བའི་མི་མང་པོར་
ལྟ་ཀློག་བྱ་རྒྱུའི་འདུན་པ་དྲག་པོ་ཡོད། གང་ཡིན་ཟེར་ན། དེ་ནི་ཕྱིའི་འཛམ་གླིང་གི་
གནས་ཚུལ་མཐོང་བའི་སྒེའུ་ཁུང་ལེགས་ཤོས་ཤིག་ཆགས་ཡོད། མཐར་ཕྱིན་ལ་
མཚོན་ན་ཁོང་ནི། ཡི་ཤུ་དད་ལྡན་པ་ཞིག་ཡིན་ཞིང་། བོད་མིར་ཞབས་འདེགས་ཞུ་
ཆེད་གསར་འཕྲིན་དེ་འདོན་སྤེལ་བྱས་པ་ཞིག་རེད། ངོས་རང་རྒྱ་གར་དུ་བྲོས་བྱོལ་
ལ་སླེབས་རྗེས་ཁོང་ཐུག་རྒྱུ་དང་ཐུགས་རྗེ་ཆེ་ཞུ་རྒྱུའི་གོ་སྐབས་བྱུང་།
ཡི་ཤུའི་ཆོས་ལུགས་ཐད་ང་རང་ལ་ཐོག་མར་དོ་དབྱིངས་སླེབས་འཇུག་མཁན་
དེ་ཨ་རི་ནས་ཡིན་པའི་རོ་མན་གནམ་བདག་ཆོས་ལུགས་ཀྱི་དགེ་འདུན་པ་ཐོའོ་
མཱསེ་མར་ཊན་(Thomas Merton) ཞུ་བའི་དམ་པ་ཁོང་ཡིན། མདོར་ན། ཕྱི་ལོ་
༡༩༦༨ ལོར་མར་ཊན་ལགས་རྒྱ་གར་བྱང་ཕྱོགས་སུ་ང་རང་ཐུག་འཕྲད་དུ་ཕེབས་
པའི་སྐབས། ངེད་གཉིས་དབར་བགྲོ་གླེང་བྱུང་བའི་བརྗོད་གཞི་གཙོ་བོ་གཅིག་
ནི༑ ནང་པ་དང་ཡི་ཤུའི་ཆོས་ལུགས་གཉིས་ཀའི་ནང་གི་ཀུན་སློང་གཙོ་བོ་ཞིག་ཏུ་
གཞན་སེམས་ཅན་རྣམས་སྡུག་བསྔལ་ལས་བཟོད་ཡང་དུ་གཏོང་ཆེད་སྙིང་རྗེའི་
གལ་གནད་སྐོར་ཡིན། དེར་བརྟེན་ངོས་ལ་མཚོན་ན། བགྲོ་གླེང་འགོ་བཙུགས་མ་
ཐག་ཏུ་ཡི་ཤུའི་རྒྱ་གྲམ་གྱི་མཚོན་དོན་དང་མ་ཤི་ཀ་ལས་གཏིང་ཟབ་པའི་དྲན་ཚོར་
འགའ་ལས་སླ་པོར་རྙེད་བྱུང་། ཡི་ཤུའི་གསུང་རབ་ཀློག་པའི་སྐབས། མ་ཤི་ཀའི་
རྫུ་འཕྲུལ་རྣམས་རྒྱུན་དུ་སྤུན་ཟླ་མི་རིགས་རྣམས་སྡུག་བསྔལ་ལས་སྐྱོབ་རྒྱུའི་ཆེད་
སྙིང་རྗེས་ཀུན་ནས་བསླངས་པའི་ཚུལ་དེར་ངོས་རང་སེམས་འགུལ་ཆེན་པོ་ཐེབས་
བྱུང་། ཁོང་གི་བཅོས་ཐབས་དང་། ཆོས། རྫུ་འཕྲུལ་བཅས་ཚང་མ་ཐད་ཀར་སྙིང་རྗེའི་
དབང་གིས་མངོན་དུ་འགྱུར་བ་མ་ཟད་ཁོང་གི་ཆོས་མང་པོ་ཞིག་གིས་སྙིང་རྗེའི་ཐོག་
དོ་ནན་བྱེད་ཀྱི་ཡོད། དཔེར་ན། སེནཊ་ཇོན་(Saint John) ལ་གཞིགས་ན། ཡི་
ཤུའི་གསུང་རབ་གོསེ་པལ་(Gospel) ནང་། མ་ཤི་ཀས། རང་གི་གྲོགས་པོའི་སླད་
དུ་རང་སྲོག་བློས་གཏོང་བྱེད་པ་ལས་རླབས་ཆེ་བའི་བྱམས་བརྩེ་ཞིག་མེད་ཅེས་
གསུངས་པ་དང་། ཡང་ཕན་ཚུན་བརྩེ་བ་བྱེད་རྒྱུ་དེ་ངའི་བཀའ་ཡིན་ཞེས་གསུངས།
(John 15:12-18) རིའི་སྟེང་གྲགས་ཆེ་བའི་ཆོས་བཤད་ཅིག་གི་སྐབས། ངོས་ལ་
གསུང་རབ་གོསེ་པལ་ནང་གི་བསླབ་བྱ་ཡིད་འཕྲོག་ཤོས་གཅིག་ནི། མ་ཤི་ཀས།
སྤྱིར་རང་གི་ཁྱིམ་མཚེས་ལ་བྱམས་པ་དང་། དགྲ་ལ་སྡང་བ་བྱོས་ཟེར་བ། ཁྱེད་རང་
ཚོས་གོ་མྱོང་ཡོད་ཀྱི་རེད། འོན་ཏེ་ངས་ཁྱེད་ཚོར། རང་གི་དགྲ་ལ་བྱམས་སེམས་
སྐྱེད་དང་། རང་ལ་འཚེ་བ་བྱེད་མཁན་ཚོར་སྨོན་ལམ་ཐོབས་ཞེས་བཤད་ཀྱི་ཡིན།
ཞེས་གསུངས་པ་དེ་ཡིན། (Matt. 5:43-4)
དེ་བཞིན་མ་ཤི་ཀ་མྱ་ངན་ལས་འདས་རྗེས་སློབ་མ་རྣམས་ཀྱིས་ནན་པོ་བྱས་
ཏེ་སྙིང་རྗེར་གཙིགས་སུ་འཛིན་པའི་ཁོང་གི་ཆོས་རྣམས་མ་ཉམས་རྒྱུན་འཛིན་བྱས་
ཚུལ་དེའང་ཧང་སངས་དགོས་པ་ཞིག་འདུག ངོས་ལ་ངོ་སྤྲོད་བྱས་པ་ནས་བཟུང་
སེམས་ནང་ཁྲ་ལྷམ་མེར་གསལ་ནས་ཡོད་པའི་སེམས་འགུལ་ཐེབས་ཤོས་ནི། པོལ་
(Paul) གྱིས་ཁོ་རིན་ཐན་(Corinthians) ལ་སྤྲིངས་པའི་ཡི་གེ་དང་པོ་དེའི་ནང་གི་
གཤམ་གྱི་དུམ་བུ་འདི་རེད་འདུག
གལ་སྲིད་ངས་མི་དང་ལྷའི་སྐད་ཆ་བཤད་ཀྱང་། བརྩེ་བ་མེད་ན། རང་སྐད་
འཁར་རྔ་དང་སྦུབ་ཆལ་གྱི་སྒྲ་ཙམ་ལས་མ་འདས། གལ་ཏེ་ང་ལ་མངོན་ཤེས་
ཡོད་ཅིང་ལྐོག་གྱུར་གྱི་ཆོས་དང་ཤེས་བྱ་ཚང་མའི་གཏིང་དཔོག་ཐུབ་པའི་ནུས་
པ་དང་། རི་བོ་སྒུལ་ནུས་པའི་དད་སེམས་ཀྱང་། བརྩེ་བ་མེད་ན། ཅི་ཡང་མི་
ཕན། ཅི་སྟེ་ངས་རང་གི་བདག་རྫས་ཚང་མ་དབུལ་པོར་བྱིན་པ་དང་རང་གི་
ལུས་པོ་མེ་ལ་བསྲེགས་ཀྱང་། བརྩེ་བ་མེད་ན། རང་ལ་ཕན་པ་ཅི་ཡང་མེད།
བརྩེ་བ་ནི་བཟོད་སྲན་ཡིན། བརྩེ་བ་ནི་ཕན་སེམས་ཡིན། བརྩེ་བ་ཡོད་ན་ཕྲག་
དོག་མི་བྱེད། བརྩེ་བ་ཡོད་ན་ང་རྒྱལ་མི་བྱེད། དེ་ནི་ཁེངས་དྲེགས་མིན། དེ་ནི་
རྩུབ་སྤྱོད་མིན། དེ་ནི་རང་ཤེད་མིན། དེ་ལ་བརྟེན་ནས་འཕྲལ་དུ་ཁོང་ཁྲོ་མི་ཟ།
དེས་བྱས་ཉེས་སེམས་ལ་མི་ཉར། བརྩེ་བས་ཚུལ་མིན་ལ་སྤྲོ་བ་མི་བྱེད་པར་
བདེན་པར་ཡི་རང་བྱེད། དེས་རྟག་ཏུ་སྲུང་སྐྱོབ་བྱེད་ཅིང་། ཡིད་ཆེས་དང་།
རེ་བ། བརྩོན་འགྲུས་བཅས་བྱེད་འཇུག བརྩེ་བས་ནམ་ཡང་ཕུང་ལ་མི་སྦྱོར།
ཞེས་གསུངས།
འདིས་ཆོས་རྣམས་ཀྱི་སྙིང་པོ་བསྟན། ང་ཚོའི་ལྟ་ཚུལ་དང་། བསམ་ཚུལ། ངལ་བ་
ཁྱད་གསོད་ཀྱིས་གཏན་ལ་ཕབ་པའི་རྩ་འཛིན་རྣམས་ཕྱོགས་གཅིག་ནས་མ་འགྲིག་
པ་གང་ཡང་མིན་ཀྱང་། དེ་དག་སྙིང་རྗེས་ཀུན་ནས་བསླངས་མེད་ན། དངོས་གནས་
རིན་ཐང་དེ་ཙམ་མེད་པ་ཞིག་ཏུ་འགྱུར་ཉེན་ཡོད། འོན་ཀྱང་ང་ཚོའི་གྲུབ་འབྲས་ཇི་
ཙམ་རླབས་ཆེ་བའམ་ང་ཚོའི་བརྩོན་འགྲུས་ག་ཚོད་ཆེ་ནའང་། པོལ་ལགས་ཀྱིས་
འདིར་འགྲེལ་བཤད་བསྐྱོན་པ་ནང་བཞིན། གཞན་སེམས་ཅན་རྣམས་ཀྱི་ཆེད་ཅི་སྟེ་
དེ་དག་རང་ཤེད་མེད་པའི་སྙིང་རྗེའི་ནང་རྩ་བ་ཚུགས་མེད་ན་སྙིང་པོ་ཅི་ཡང་མེད།
ནམ་ཞིག་ཡི་ཤུའི་ཆོས་ལུགས་ནང་གི་ཕུལ་དུ་བྱུང་བའི་སྙིང་རྗེའི་གལ་གནད་ལ་
རྒྱུས་མངའ་བྱུང་ན།ཨེ་སི་སིའི་(Assisi)སྐྱེས་བུ་དམ་པ་ཕ་རན་སི་སེའམ་(Francis)
ཀལ་ཀཱ་ཊ་(Calcutta) ནས་ཡིན་པའི་དེང་དུས་ཀྱི་སྐྱེས་བུ་དམ་པ་ཨ་མ་ཊེ་རི་སཱ་
(Mother Teresa) ལྟ་བུའི་གཞན་དོན་སྒྲུབ་མཁན་གྱི་ཕུལ་བྱུང་གི་མིག་དཔེ་དེ་
རིགས་ཡི་ཤུའི་ཆོས་ལུགས་ལ་མ་བརྟེན་ནས་བྱུང་བར་ཡ་མཚན་བྱེད་དགོས་དོན་
མེད། དོན་དངོས་སུ་མི་མང་པོ་ཞིག་གིས་ཕ་རན་སི་སེས་བརྩམས་པར་ཡིད་ཆེས་
བྱེད་པའི་སྨོན་ལམ་གསོལ་འདེབས་ཤིག་མི་ཞིག་གིས་བཀླགས་པ་ངས་ཐེངས་དང་
པོ་གོ་ཐོས་བྱུང་བའི་སྐབས། ངའི་བསམ་པར་ཡི་ཤུའི་ཆོས་པ་ཞིག་གིས་དུས་རབས་
བཅོ་བརྒྱད་པའི་ནང་པའི་སློབ་དཔོན་ཆེན་པོ་རྒྱལ་སྲས་ཞི་བ་ལྷའི་གསུང་ལྟ་བུ་ནང་
པའི་དཔེ་ཆ་ཞིག་ཀློག་གི་འདུག་བསམ་བྱུང་།
སྲོལ་རྒྱུན་གྱི་ཆོས་ལུགས་རྦད་དེ་ཐ་དད་པའི་སློབ་དཔོན་ཆེན་མོ་དེ་གཉིས་
ཀྱིས་བརྩམས་པའི་སྨོན་ལམ་གསོལ་འདེབས་ཀྱི་མངོན་གསལ་དོད་པོའི་འདྲ་ཆོས་
རྣམས་མཐོང་ཆེད་ངས་གཤམ་དུ་ཚིག་འགའ་ཟུར་འདོན་ཞུས་ཡོད། དཔེར་ན། སྐྱེས་
བུ་དམ་པ་ཕ་རན་སི་སེའི་གསོལ་འདེབས་ནང་།
དཀོན་མཆོག་མཁྱེན། ང་གཞན་གྱི་ཞི་བདེའི་ལག་ཆ་ཞིག་ཏུ་སྒྱུར་དུ་གསོལ།
གང་དུ་ཞེ་སྡང་ཡོད་པ་དེར། ང་ལ་བརྩེ་བའི་ས་བོན་འདེབས་སུ་གསོལ།
གང་དུ་ཕོག་ཐུག་བྱུང་བ་དེར་དགོངས་ཡངས་དང་།
གང་དུ་ཐེ་ཚོམ་ཡོད་པ་དེར་ཡིད་ཆེས།
གང་དུ་རེ་བ་ཟད་པ་དེར་རེ་བ།
གང་དུ་མུན་པ་འཐིབས་པ་དེར་སྣང་བ།
གང་དུ་ཡིད་སྐྱོ་ཡོད་པ་དེར་དགའ་བ་བཅས་ཀྱི་རྒྱུར་འགོད་དུ་གསོལ།
ཨོའོ། བླ་ན་མེད་པའི་གཙོ་བོ་མཆོག
གང་དག་དབུགས་མི་བྱིན་པ་རྣམས་ལ་དབུགས་དང་།
མི་ཤེས་པ་རྣམས་ལ་ཤེས་པ།
མི་བརྩེ་བ་རྣམས་ལ་བརྩེ་བ།
དེ་ཅིའི་ཕྱིར་ཞེ་ན།
གཞན་ལ་སྦྱིན་པས་བདེ་བ་འཐོབ།
གཞན་ལ་བཟོད་པས་རང་ལ་བཟོད།
ཤི་བའི་རྗེས་སུ་འཆི་མེད་གནས།
དག་པའི་ཞིང་དུ་སྐྱེ་བར་འགྱུར། ཞེས་གསུངས།
དེ་ག་ནང་བཞིན་རྒྱལ་སྲས་ཆེན་པོ་ཞི་བ་ལྷའི་སྨོན་ལམ་ནང་།
བདག་ནི་མགོན་མེད་རྣམས་ཀྱི་མགོན།
ལམ་ཞུགས་རྣམས་ཀྱི་དེད་དཔོན་དང་།།
བརྒལ་འདོད་རྣམས་ཀྱི་གྲུ་དང་ནི༎
གཟིངས་དང་ཟམ་པ་ཉིད་དུ་གྱུར༎
གླིང་དོན་གཉེར་ལ་གླིང་དང་ནི༎
མར་མེ་འདོད་ལ་མར་མེ་དང་།།
གནས་མལ་འདོད་ལ་གནས་མལ་དང་།།
བདག་ནི་ལུས་ཅན་བྲན་འདོད་པ༎
ཀུན་གྱི་བྲན་དུ་འགྱུར་བར་ཤོག
(བྱང་ཆུབསེམས་དཔའི་སྤྱོད་པ་ལ་འཇུག་པ། 3:17-18)
ཕྱི་ལོ་༡༩༨༦ ལོར་ངོས་རང་ཐོག་མར་ཨེ་སི་སིར་(Assisi)བསྐྱོད་པ་ཡིན། སྐབས་
དེར་ངོས་རང་ལོ་མང་རིང་གྲོགས་པོར་བརྩི་མཁན་པོབ་ཇོན་པོལ་དམ་པ་(late
Pope John Paul) ཁོང་གིས་འཛམ་གླིང་ཆོས་ལུགས་ལྷན་ཚོགས་ཤིག་བསྐོངས་
པ་དང་། ཡི་ཤུའི་མཆོད་དཔོན་གཅིག་གི་དྲིན་ལ་བརྟེན་ནས་ངེད་གཉིས་ཕན་ཚུན་
ངོ་ཤེས་པ་ཆགས་པ་རེད། རྩ་བའི་ཆ་ནས་པོབ་ཇོན་པོལ་གྱི་དྲུང་ནས་ངོས་ལ་བློ་
སྐྱེད་གང་བྱུང་བ་ནི། འཛམ་གླིང་ནང་གི་ཆོས་ལུགས་ཀྱི་འགོ་ཁྲིད་ཅིག་གིས་གོ་ལ་
ཡོངས་ཀྱི་སྡིངས་ཆའི་ཐོག་ནས་བཟང་ཕྱོགས་སུ་འཁྲིད་པའི་ཤུགས་རྐྱེན་དེ་ཡིན་
རྒྱུ་རེད། ཁོང་ནི་འཛམ་གླིང་ནང་གང་སར་ཕེབས་མཁན་དང་རྒྱལ་སྤྱིའི་ནང་མཚན་
སྙན་ཆེ་བའི་པོབ་(Pope) དང་པོ་དེ་ཡིན་ཞིང་། བློ་རྩེ་གཅིག་ཏུ་གཏོད་མཁན་ཞིག་
ཡིན་པ་དང་། སོ་སོའི་ཕ་མེས་ཀྱི་ཡི་ཤུའི་ཆོས་ལ་མི་ཕྱེད་པའི་དད་སེམས་ཡོད་པའི་
ཐོག་ནས་གོ་ལ་ཡོངས་ཀྱི་གནད་དོན་ཆེ་ཁག་ཚང་མར་གདོང་ལེན་གནང་ཡོད།
འོན་ཀྱང་ངོས་དང་མཇལ་འཕྲད་བྱུང་བའི་པོབ་དང་པོ་ནི་ཁོང་གི་ལས་འཛིན་སྔོན་
མ་པོབ་པོལ་(Pope Paul VI) ཡིན་ཞིང་། དེ་ནི་ཕྱི་ལོ་༡༩༧༣ ལོར་ངོས་རོམ་
(Rome) ལ་ཐེངས་དང་པོ་འགྲོ་བའི་སྐབས་སུ་རེད། སྐབས་དེར་འཛམ་གླིང་ས་
ཕྱོགས་གང་ས་ནས་ཕེབས་པའི་རོ་མན་གནམ་བདག་ཆོས་ལུགས་ཀྱི་ཆོས་པ་ས་
ཡ་མང་པོའི་དབུ་ཁྲིད་དང་། དེ་བཞིན་ཌེ་སི་ཌེ་རི། (Desideri) མེར་ཊོན། (Mer-
ton) ཨ་མ་ཊེ་རི་སཱ་ལྟ་བུའི་ཆོས་ཕྱོགས་ཀྱི་མི་སྣ་རླབས་ཆེན་འགའ་དང་མཇལ་
འཕྲད་བྱུང་བས་ངོས་ཀྱི་སེམས་ནང་གུས་བརྩིའི་ཚོར་བ་ཤུགས་ཆེན་པོ་བྱུང་།
ལོ་དེ་གའི་ནང་ཡུ་རོབ་ཀྱི་ལུང་པ་མང་པོ་ཞིག་ལ་ཕྱིན་པའི་སྐབས། ལོན་ཌོན་
དུའང་ཉིན་ཁ་ཤས་བསྡད་པ་ཡིན། དེ་གར་ངོས་ལ་ཐོག་མར་བཀུར་འོས་སྐུ་ཞབས་
ཨི་ཌེ་བར་ཌེ་ཁར་པན་ཊར་(Edward Carpenter) མཇལ་བྱུང་། ཁོང་ནི་ཝེ་སེ་ཊེ་
མིན་སེ་ཊར་ཨཱ་བེ་(Westminster Abbey) མཐོ་སློབ་ཀྱི་ཞལ་ངོ་དང་། སྐུ་ཟླའི་
མཚན་ལ་ལི་ལི་ཡན་(Lilian) ཞུ་གི་འདུག ཕྱིས་སུ་ཕྱི་ལོ་༡༩༧༩ ལོར་ང་རང་
ཨིན་ཇིའི་ལུང་པར་འགྲོ་སྐབས། ཝེ་སེ་ཊེ་མིན་སེ་ཊར་ཨཱ་བེ་མཐོ་སློབ་ཀྱི་ཞལ་ངོ་
ཁང་དུ་མགྲོན་པོ་བྱས་བསྡད་པ་ཡིན། ངེད་ཚོའི་དབར་འབྲེལ་ལམ་དམ་པོ་ཆགས་
ཏེ༑ ཁོང་ཚོ་དང་མཉམ་དུ་སྡོད་སྐབས་ང་རང་དངོས་གནས་ཁོང་ཚོའི་བུ་ཕྲུག་ཡིན་
པ་ལྟ་བུའི་ཚོར་སྣང་བྱུང་ནས། ངས་ལི་ལི་ཡན་ལགས་སུ་ཨ་མ་ལགས་ཞེས་འབོད་
རྒྱུ་བྱུང་། ངོས་སྒེར་ལ་མཚོན་ན། ཁར་པན་ཊར་ལགས་ཀྱི་ཡ་རབས་སྤྱོད་ལྡན་གྱི་
རང་བཞིན་དང་བརྩེ་སེམས་ནི་ཡི་ཤུ་ཡི་བྱམས་བརྩེའི་དཔེ་མཚོན་རྣམ་དག་ཅིག་
རེད་འདུག ཕྱིས་སུ་ཞལ་ངོ་ཁར་པན་ཊར་ལགས་ཀྱིས་སྐུ་ཞབས་རོ་བར་ཌེ་ཁེ་རི
(Robert Carey) ལགས་ངོས་ལ་ངོ་སྤྲོད་གནང་བྱུང་། ཁོང་ནི་ཁན་ཊར་བཱ་རིའི་
(Canterbury) ཡི་ཤུའི་བླ་ཆེན་ཟུར་པ་ཞིག་ཡིན་པ་དང་། ཁོང་གི་ཤུལ་འཛིན་བྱེད་
པོ་སྐུ་ཞབས་ཇོར་ཇེ་ཁེ་རི་(George Carey) ལགས་དང་རོ་ཝན་ཝི་ལིམ་སེ་
(Rowan Williams) ལགས་རེད་འདུག ད་དུང་ཆོས་ཕྱོགས་ཀྱི་ལས་རོགས་ཤིག་
ཏུ་བརྩི་གི་ཡོད།
ཡི་ཤུའི་ཉམས་ལེན་པ་ཚོ་དང་ང་རང་དངོས་སུ་ཐུག་འཕྲད་བྱུང་བ་བརྒྱུད་སྙིང་
རྗེའི་ཐོག་ནས་སྤྱིར་མི་གཞན་དང་ཡང་སྒོས་དབུལ་ཕོངས་དང་གཉོམ་ཆུང་ནུས་
མེད་རྣམས་ལ་དངོས་སུ་ཞབས་འདེགས་སྒྲུབ་རྒྱུ་ཐེ་བའི་སྤྱི་ཚོགས་ཀྱི་ཕན་བདེའི་
བྱ་གཞག་དེ་དག་གིས་ངོས་ལ་སེམས་འགུལ་ཚད་མེད་ཐེབས་བྱུང་། ཆོས་ལུགས་
ཁྱབ་སྤེལ་གཏོང་མཁན་ཐེ་བའི་ཡི་ཤུའི་ཆོས་པ་རྣམས་ཀྱིས་འཛམ་གླིང་ནང་གི་ས་
ཆ་ཁུག་ཀྱོག་དང་སྐྱོ་ཤོས་ཁག་ཏུ་ཕྱིན་ནས་ཤེས་ཡོན་དང་འཕྲོད་བསྟེན་སོགས་ཀྱི་
ཐད་གཞན་ཕན་གྱི་བྱ་བ་བསྒྲུབས་པས་ངོས་ལ་རྟག་ཏུ་སེམས་འགུལ་ཆེན་པོ་ཐེབས་
ཀྱི་འདུག །བོད་པ་ཚོའང་ཡི་ཤུའི་ངལ་སེལ་ཚོགས་པ་མང་པོ་ཞིག་གི་དགེ་རྩའི་
རོགས་རམ་གྱི་ཁེ་ཕན་ཐོབ་ཡུལ་ཞིག་ཏུ་གྱུར་པ་དང་། ལྷག་པར་དུ་ཕྱི་ལོ་༡༩༦༠
རེ་གྲངས་དང་༧༠ དོན་གྲངས་ནང་། ང་ཚོ་རྒྱ་གར་ནང་སྐྱབས་བཅོལ་དུ་སླེབས་
པའི་འགོ་སྟོད་དུ་ཕན་ཐོགས་ཆེན་པོ་བྱུང་ཡོད། ཡི་ཤུའི་དང་བླངས་པ་དེ་དག་ལས་
མང་པོ་ཞིག་སོ་སོའི་ཕ་ཡུལ་གྱི་ལྟོས་བཅས་ཀྱི་གནས་བཟོད་བདེ་བ་དང་སྐྱིད་པའི་
མི་ཚེ་བློས་གཏོང་བྱེད་མཁན་གྱི་འཛམ་གླིང་དང་པོ་(དཔལ་འབྱོར་དང་བཟོ་ལས་ཀྱི་ཆ་
ནས་ཡར་ཐོན་ཅན་གྱི་ལུང་པ་ཁག་) ནས་ཡོང་སྟེ། སྙིང་རྗེའི་སེམས་ཁུར་ཐོག་ནས་དཀའ་
སྡུག་དང་དབུལ་ཕོངས་ཀྱིས་ཁེངས་པའི་ལུང་པ་ཁག་ནང་དམིགས་བསལ་རོགས་
རམ་བྱ་རྒྱུར་གདམ་ཀ་བྱེད་མཁན་ཤ་སྟག་ཆགས་ཡོད། སྟོབས་ཤུགས་ཆེ་བའི་ཡི་
ཤུའི་ཆོས་ལུགས་ཀྱི་སྲོལ་རྒྱུན་རིན་ཐང་རྣམས་གཞན་ལ་བློ་སྟོབས་སྤེལ་རྒྱུ་དང་
འཛམ་གླིང་ཧྲིལ་པོ་ཡར་རྒྱས་གཏོང་ཕྱིར་ཆོས་ལུགས་ཁག་གིས་ཉམས་ལེན་ཐུབ་
པའི་བཟང་པོའི་ཡོན་ཏན་གྱི་མཚོན་དོན་ཞིག་ཏུ་གནས། དཔེར་ན། དུས་རབས་བཅོ་
བརྒྱད་པ་དང་བཅུ་དགུ་པའི་ནང་བྲན་གཡོག་ལམ་ལུགས་རྩ་མེད་བཟོ་ཕྱོགས་ཐད་
ཡི་ཤུའི་ཆོས་ལུགས་ཀྱི་སྟོབས་ཤུགས་ཆེ་བའི་སྣེ་ཁྲིད་དང་། དམིགས་བསལ་སྔ་
དུས་ཨིན་ཡུལ་གྱི་ཆོས་མཐུན་གྲོགས་པོའི་སྐྱིད་སྡུག་གི་ཚོགས་མིའི་(Quakers)
ལས་དོན། རྒྱལ་སྤྱིའི་ཡི་ཤུའི་ཆོས་ལུགས་དང་འབྲེལ་བའི་ཡི་ཤུའི་ཆོས་ལུགས་སུ་
སྒྱུར་མཁན་ཝི་ལིམ་ཝིལ་བར་ཕོར་སེའི་(williamwilberforce)བྱ་གཞགཡང་
ན་ཨ་རིའི་ནང་མི་མང་གི་ཐོབ་ཐང་རྩོད་པའི་ལས་འགུལ་ཁྲོད་ཀྱི་མར་ཊིན་ལུ་ཐར་
ཀིང་གི་ཕུལ་བྱུང་སྣེ་ཁྲིད་ལྟ་བུའོ།
དེ་ནི་ངོས་དང་ཡི་ཤུའི་བླ་ཆེན་གཙོ་བོ་བེ་སིལ་ཧུམ་(Basil Hume) མཆོག་
དབར་དམིགས་བསལ་གོ་བསྡུར་བྱུང་བའི་བརྗོད་གཞི་ཞིག་ཡིན། ཁོང་གིས་དུས་
ཡུན་རིང་པོ་ཨིན་ཇིའི་རོ་མན་གནམ་བདག་ཆོས་ལུགས་ཀྱི་དབུ་ཁྲིད་གནང་བ་
དང་། ངོས་དང་དམིགས་བསལ་མཛའ་འབྲེལ་བྱུང་། དེང་སང་དཔེར་ན། ཨར་ཅེ་བི་
ཤོབ་ཌེ་སེ་མོན་ཊུ་ཊུ་(Archbishop Desmond Tutu) ལགས་ཀྱི་མི་རིགས་
དཀར་ནག་དབྱེ་འབྱེད་ཀྱི་སྲིད་ཇུས་རྩ་གཏོར་གཏོང་བའི་ལས་འགུལ་དང་། ཁྱད་
པར་དུ་ལེགས་བཅོས་ལས་དོན་ཁྲོད་ཁོང་གིས་བདེན་པ་དང་བསྐྱར་འདུམ་ལྷན་ཁང་
གི་ཚོགས་གཙོའི་ལས་འགན་བཞེས་པས། ཆོས་ལུགས་ཁག་གི་ཁོངས་མི་རྣམས་
ཀྱིས་གཞན་ལ་ཞབས་འདེགས་སྒྲུབ་པའི་ཆོས་ལུགས་ཀྱི་སྟོབས་ཤུགས་དང་བཟང་
པོའི་ཁྱད་ཆོས་གསོན་པོ་ཞིག་མཚོན་གྱི་ཡོད། བི་ཤོབ་ཊུ་ཊུ་ལགས་ནི་ལོ་ངོ་བཅུ་
ཕྲག་གཉིས་ལྷག་རིང་ངོས་ཀྱི་གྲོགས་པོ་དང་ཆོས་ཕྱོགས་ཀྱི་གཅེན་པོ་ཞིག་ཏུ་ངས་
རྟག་ཏུ་གུས་བརྩི་ཞུ་བཞིན་མཆིས།
ཡི་ཤུའི་ཆོས་ལུགས་ནང་གི་ཁ་ཡོད་ལག་ཡོད་ཀྱི་སྙིང་རྗེའི་མིག་དཔེ་དེ་ལྟར་
ངས་ནང་པའི་སྤུན་ཟླ་དགེ་འདུན་ཕོ་མོ་རྣམས་ལ་ཡང་ནས་ཡང་དུ་ནན་སྐུལ་བྱེད་
ཀྱི་ཡོད། རྒྱ་གར་ནས་ཕྱི་གླིང་ཡུལ་གྲུ་ཁག་ཏུ་ངོས་ཀྱི་འགྲུལ་བཞུད་ཐེངས་དང་པོ་
བྱས་པའི་སྐབས། ཕྱི་ལོ་༡༩༦༧ ལོར་ཐེའི་(Thai) སྲོལ་རྒྱུན་གྱི་ཆེས་མཐོའི་
མཁན་པོ་མཆོག་དང་ལྷན་དུ་གླེང་མོལ་ཞིག་བྱུང་བ་གསལ་ལྷང་ངེར་དྲན་གྱི་འདུག
ཡི་ཤུའི་བཙུན་པ་དང་བཙུན་མ་རྣམས་ཀྱི་ངོ་མཚར་ཆེ་བའི་དཔེ་མཚོན་གྱིས་སེམས་
འགུལ་ཐེབས་ནས་ང་ཚོ་ནང་པའི་བཙུན་པ་དང་བཙུན་མ་རྣམས་ཀྱིས་ཀྱང་ངེས་པར་
དུ་སྤྱི་ཚོགས་ནང་དམིགས་བསལ་ཤེས་ཡོན་དང་འཕྲོད་བསྟེན་སོགས་ཀྱི་ཐད་ཧུར་
སྐྱེད་ཆེན་པོས་སྲི་ཞུ་སྒྲུབ་དགོས་ཀྱི་འདུག་ཅེས་ཁོང་ལ་བསམ་ཚུལ་ཞུས་པ་ཡིན།
བཀུར་འོས་མཁན་པོ་ཁོང་གིས། དགེ་འདུན་པའི་བསླབ་ཁྲིམས་ཀྱིས་དམིགས་
བསལ་རབ་བྱུང་རྣམས་ཁྱིམ་པའི་གྲོང་ལས་ཁ་བྲལ་ནས་གནས་དབེན་པ་འགྲིམས་
དགོས་པར་གསུང་སྟབས། ནང་པའི་སྲོལ་རྒྱུན་ཁྲོད་རབ་བྱུང་ཕོ་མོ་ཚོས་སྤྱི་ཚོགས་
ནང་ལས་དོན་དེ་འདྲ་སྒྲུབ་རྒྱུ་འཚམ་པོ་ཡོད་ཀྱི་མ་རེད་ཅེས་གསུང་གི་འདུག དེ་
དངོས་གནས་བདེན་པ་རེད། འོན་ཏེ་དེ་ནས་བཟུང་ད་ལྟ་བར་དུ་ངའི་སེམས་ནང་།
སྙིང་རྗེ་ནི་ནང་ཆོས་ཀྱི་སྙིང་པོ་ཡིན་པས། ནང་པའི་རབ་བྱུང་ཕོ་མོ་རྣམས་ཀྱིས་སོ་
སོའི་དུས་ཚོད་དང་ནུས་པའི་ཆ་ཤས་ཤིག་ངེས་པར་དུ་ཞབས་ཞུ་དེ་རིགས་ཆེད་
བློས་གཏོང་བྱེད་དགོས།
ནང་པ་དང་ཡི་ཤུའི་སྲོལ་རྒྱུན་ཁྲོད་རབ་བྱུང་གི་མི་ཚེ་སྐྱེལ་སྟངས།
ནང་པ་དང་ཡི་ཤུའི་ཆོས་ལུགས་ནང་ཐུན་མོང་བའི་ཁྱད་ཆོས་གཅིག་ནི་གྲྭ་བཙུན་
གྱི་མི་ཚེ་སྐྱེལ་སྟངས་དེ་ཡིན། ཐོའོ་མཱ་སེ་མར་ཊན་ལགས་ཀྱིས་ཇོན་ཁའེ་སིན་
(John Cassian) ལགས་ཀྱི་གསུང་རྩོམ་ང་ལ་འགྲེལ་བརྗོད་གནང་བྱུང་། ཇོན་ཁའེ་
སིན་ལགས་ནི་ཡི་ཤུའི་ཆོས་ལུགས་ཀྱི་གནའ་བོའི་རླབས་ཆེན་བླ་ཆེན་ཞིག་ཡིན་
ཞིང་། ཁོང་གིས་དུས་རབས་ལྔ་པའི་ནང་ཨི་ཇིབ་ནས་ནུབ་ཡུ་རོབ་ཏུ་རབ་བྱུང་གི་
མི་ཚེ་སྐྱེལ་སྟངས་གསར་གཏོད་མཛད། མར་ཊན་གྱི་མིག་སྔར། ཁའེ་སིན་ནི་ནུབ་
ཡི་ཤུའི་ཆོས་ལུགས་ཀྱི་རབ་བྱུང་རྩོམ་པ་པོ་སྙན་གྲགས་ཅན་ཞིག་ཡིན། ཁོང་གི་
ཚོགས་འདུ་ཐེངས་དང་པོའི་སྐབས། ཡང་དག་པའི་བརྩེ་བའི་གཞི་རྟེན་དུ་སེམས་
རྒྱུད་བཟང་པོ་དགོས་ཞེས་ཁའེ་སིན་གྱིས་དོ་ནན་གནང་སྐོར་མར་ཊན་གྱིས་གསལ་
འདོན་བྱས། ཁོང་གིས་ད་དུང་རབ་བྱུང་གི་མི་ཚེའི་བསྲུང་བྱ་མང་པོ་ཞིག་གི་དགོས་
དོན་ནི། སེམས་བཟང་པོ་བྱེད་རྒྱུ་དང་སེམས་ཉོན་མོངས་པའི་དབང་དུ་མི་འགྲོ་བའི་
ཆེད་དུ་ཡིན་སྐོར་ནན་བརྗོད་གནང་སོང་།
སེནཊ་བེ་ནི་ཌིག་ཊེའི་(Saint Benedict) བསླབ་ཁྲིམས་ཀྱི་ལེའུ་མཐའ་
མར་གཞིགས་ན། དུས་རབས་དྲུག་པའི་ནང་གཏན་ལ་ཕབ་པའི་ནུབ་ཡི་ཤུའི་སྤྱིའི་
རབ་བྱུང་གི་བསླབ་ཁྲིམས་ཁྲོད་ཀྱི་ཤུགས་རྐྱེན་ཆེ་ཤོས་ནི། མི་ཚེ་འདིའི་ནང་སྐྱོན་
འདོགས་བྱེད་ས་མེད་པ་ཞིག་གམ་སྐྱོན་མེད་པ་ཞིག་བཟོ་རྒྱུ་དེ་ཡིན་ཞིང་། དེའི་
ཐོག་ནས་མི་ཚེ་འདི་ཡང་དག་པ་ཞིག་ཡོང་ཐུབ། སེནཊ་བེ་ནི་ཌིག་ཊེས་ནན་བརྗོད་
གནང་བའི་ཁྱད་ཆོས་དེ་དག་མང་པོ་ཞིག་ནང་པའི་འདུལ་བའི་གཞུང་ནང་གཏན་ལ་
ཕབ་པ་དང་ཧ་ཅང་འདྲ་པོ་འདུག དཔེར་ན། ངག་གདམས་པ་དང་། གཏམ་འཆལ་མི་
སྨྲ་བ། བརྩོན་འགྲུས། གུས་བརྩི། ཁ་ལ་ཉན་པོ། བཟོད་པ་སོགས་ལྟ་བུ། བྱ་བྲལ་
བའི་སྤྱི་ཚོགས་གང་ལྟར་ཡང་། ཁ་ཟས་དང་། ཉིན་རེའི་བྱ་གཞག དམིགས་བསལ་
བསྙེན་མཚམས་ཀྱི་ཆ་རྐྱེན། (དཔེར་ན། ཆོས་བྱེད་ཀྱི་ཉིན་ཞག་ལྟ་བུ།) དགོན་སྡེའི་ཕྱི་
ལོགས་སུ་སྤྱོད་ལམ་འཁྱེར་སོ་སོགས་ཐེ་བའི་ཆོས་ཕྱོགས་ནས་འདོད་པ་ཁེངས་
ངེས་ཀྱི་མི་ཚེ་ཞིག་འབད་བརྩོན་བྱེད་པའི་སྐབས། བསླབ་ཁྲིམས་ཀྱིས་སྤྱི་ཚོགས་
ནང་བཅད་མཚམས་རིམ་པ་བསྟར་ཆགས་ཤིག་བཟོ་གི་ཡོད།
སེནཊ་རྔོན་ཁ་ལི་མཱ་ཁ་སེས་(SaintJohnClimacus)འགྲེལ་བརྗོད་བྱས་པ་
དེ་ནང་བཞིན་སེམས་རྒྱུད་སྦྱོང་བའི་ལམ་ཞིག་ཏུ་གྲྭ་བཙུན་གྱི་མི་ཚེ་སྐྱེལ་སྟངས་ཐད་
མངོན་གསལ་དོད་པོས་བཅད་མཚམས་གཏན་འབེབས་ཡོད་པའི་སྲོལ་རྒྱུན་འགའ་
ལ་ང་རྒྱུས་མངའ་ཡོད་པ་དང་། དེ་དག་ནི་ནང་པའི་སྲོལ་རྒྱུན་ཁྲོད་ཀྱི་ལམ་རྣམས་ཇི་
ལྟར་བཀྲལ་བ་དང་ཧ་ཅང་འདྲ་པོ་འདུག སེནཊ་ཇོན་ཁ་ལི་མཱ་ཁ་སེ་ནི་དུས་རབས་
བདུན་པའི་ནང་གི་སེའི་ནེའི་(Sinai) ཡུལ་དུ་སྡོད་མཁན་གྱི་གྲྭ་པ་ཞིག་རེད་འདུག
འགྱོད་གཤགས་དང་། འཆི་བ་དྲན་པ། མྱ་ངན། (དེ་དག་མང་པོ་ཞིག་དོན་དངོས་སུ་ནང་
པའི་སྲོལ་རྒྱུན་ཁྲོད་སྒོམ་གྱི་དམིགས་པ་ཡིན།) རྫུན་དང་། ཕྲ་མ། ཞེ་སྡང་། ཞུམ་སེམས་ལྟ་
བུའི་སེམས་ཀྱི་དྲི་མ་རྣམས་བསལ་བ་བརྒྱུད་ཆོས་མིན་གྱི་མི་ཚེའི་ནང་ངེས་འབྱུང་
གི་བསམ་པ་བསྐྱེད་པ་ནས། རྣམ་དཔྱོད་དང་། ཞི་འཇམ། སྨོན་ལམ། ཉེ་རིང་མེད་
པ་དང་། མཐར་དད་པ་དང་། རེ་བ། བརྩེ་བ་བཅས་སུ་འཁྲིད་པའི་རིམ་པ་སུམ་ཅུ་
ཅན་གྱི་ལྷ་ཡི་སྐས་འཛེག་ཅིག་ཁ་ལི་མཱ་ཁ་སེས་དམིགས་རྣམ་དུ་བྱེད་ཀྱི་ཡོད།
མར་ཊན་གྱིས་ཨེ་ཤི་ཡའི་གསར་དེབ་བྲིས་པའི་ནང་གསུངས་པ་དང་ཧ་ཅང་འདྲ་
བར་སྣང་།
སྲོལ་རྒྱུན་དུ་རབ་བྱུང་གི་མི་ཚེ་སྐྱེལ་སྟངས་ཐད་བདེ་བ་དང་སྡུག་བསྔལ་
གཅིག་པ་འཕྲད་ཀྱི་ཡོད། མི་ཚེ་འདི་གང་གི་ཆེད་དུ་ཡིན་ནམ། ནང་པ་དང་ཡི་
ཤུའི་རབ་བྱུང་གི་མི་ཚེ་སྐྱེལ་སྟངས་ནི་མིའི་སེམས་རྒྱུད་དུ་ཡོད་པའི་དཀའ་
ངལ་ལས་འགོ་བརྩམས། མིའི་དཀའ་ངལ་གྱི་རྩ་བ་ནི་དྲི་མ་ཅན་གྱི་སེམས་འདི་
དང་དངོས་པོའི་གནས་ལུགས་ཚུལ་བཞིན་དུ་མ་རྟོགས་པ་དེ་ཡིན་པར་ཡི་ཤུ་
དང་ནང་པ་གཉིས་ཀས་ཁས་ལེན་བྱེད་ཀྱི་ཡོད།
(ཤོག་གྲངས། ༣༣༡-༣༢)
བསྐྱར་དུ།
དེ་ལྟར་ཡི་ཤུ་དང་ནང་པའི་ཆོས་ལུགས་གཉིས་ཀྱིས་རྩ་བའི་ཆ་ནས་མིའི་
སེམས་ལ་འགྱུར་བཅོས་བཏང་ནས། མ་རིག་པ་དང་འཁྲུལ་པའི་དབང་གིས་
མིའི་བཙོན་ཁང་དུ་ལུས་པའི་ཐར་པ་དེ་འཐོབ་པར་འབད་བརྩོན་བྱེད་ཀྱི་ཡོད།
(ཤོག་གྲངས། ༣༣༢-༣༣)
ཕྱི་ལོ་༡༩༦༨ ལོའི་ཟླ་༡༡ པའི་ནང་ངེད་གཉིས་ཐུག་པའི་སྐབས། ངས་མར་ཊན་ལ་
ཁོང་གི་སི་སེ་ཊར་ཤན་” (Cistercian) ཆོས་བརྒྱུད་ཀྱི་སྡོམ་པའི་སྐོར་དང་། སྡོམ་
པ་དེས་རབ་བྱུང་ཞིག་གིས་མངོན་པར་མཐོ་བའི་སེམས་དོན་གྱི་གྲུབ་ཆ་ཞིག་དོན་
གཉེར་བྱེད་པའི་ཆོད་སེམས་མཚོན་གྱི་ཡོད་མེད་བཀའ་འདྲི་ཞུས་པ་ཡིན། ནང་པའི་
གསང་སྔགས་རྡོ་རྗེ་ཐེག་པའི་སྲོལ་རྒྱུན་ནང་བླ་མས་གསར་ཞུགས་གྲྭ་བཙུན་ཚོར་
སློབ་མའི་སྟ་གོན་གནང་བ་བཞིན། སྡོམ་པ་དེ་དག་ནང་ཚད་ལྡན་གྱི་བླ་མའི་དྲུང་
ནས་སྲོལ་རྒྱུན་ཆོས་ཕྱོགས་ཀྱི་སློབ་མའི་སྟ་གོན་གནང་སྲོལ་ཡོད་མེད་དང་། ཡང་
ན་(མར་ཊན་གྱིས་ཐུན་མོང་མ་ཡིན་པའི་ཁ་ཡོད་ལག་ཡོད་ཀྱི་གཤིས་སྤྱོད་ཐོག་ནས་གསུངས་པ་
ལྟར་) བརྩི་འཇོག་དགོས་པའི་སྤྱི་ཚོགས་ཀྱི་མོས་མཐུན་ཡོད་མེད་ངོས་ནས་ཤེས་
འདོད་བྱུང་། དེ་བཞིན་ཡི་ཤུའི་དགེ་འདུན་པ་རྣམས་ཀྱིས་ཐོབ་བྱའི་འབྲས་བུ་གང་
ཞིག་མངོན་དུ་བྱ་ངེས་པ་དང་། དགོན་པའི་ནང་ཡ་མཚན་ཆེ་བའི་མི་ཚེ་སྲིད་མིན་
ཤེས་འདོད་བྱུང་། མར་ཊན་ནི་ངོ་མཚར་ཆེ་བའི་དྲང་བདེན་གྱི་མི་ཞིག་ཡིན་ཞིང་།
ཚང་མས་དེ་ལྟར་བྱེད་དགོས་ངེས་ཤིག་ཡིན། འོན་ཀྱང་གྲྭ་པ་མང་པོ་ཞིག་བྱ་བ་
གཞན་ཞིག་ལ་མགོ་འཁོར་ནས་ཡོད་ཅེས་གསུངས་སོང་། ཁོང་གིས་གང་གསུངས་
པ་དེ་བོད་པའི་དགོན་སྡེ་དང་སྲོལ་རྒྱུན་ཚང་མའི་ནང་གཅིག་མཚུངས་བདེན་པ་ཡིན་
པ་གསལ་པོ་རེད།
མ་ཟད་ངོས་དང་མར་ཊན་ལོ་ཤས་རིང་ཐུག་འཕྲད་བྱུང་བའི་སྐབས་དེར་ངས་
ཡུལ་གྲུ་གང་སར་འགྲུལ་བཞུད་བྱ་རྒྱུ་དང་ཕྱི་ལོ་༡༩༧༠ འགོ་སྟོད་ཙམ་གྱི་བར་
ཐོས་མྱོང་ཙམ་ཡོད་པ་རྣམས་དངོས་སུ་མཐོང་རྒྱུའི་གོ་སྐབས་བྱུང་བས། ཡི་ཤུའི་
དགོན་སྡེའི་སྲོལ་རྒྱུན་གྱི་ལྷག་བསམ་ཐད་ང་རང་བློ་ལ་ཧ་ཅང་འཐད་པོ་བྱུང་།ཐེངས་
ཤིག་ཕ་རན་སིའི་ནང་གི་སྒོམ་སྒྲུབ་བྱེད་སའི་དགོན་པ་ཞིག་གི་ནང་བསྐྱོད་པ་ཡིན།
དེ་གའི་གྲྭ་པ་རྣམས་ཀྱི་རྒྱས་སྤྲོས་སྤངས་པའི་མི་ཚེ་སྐྱེལ་སྟངས་དང་། དུས་ཚོད་
མང་ཆེ་བ་ངག་བཅད་པ་དང་འཇིག་རྟེན་ལ་ཆགས་བྲལ་བྱས་ནས་བཞུགས་འདུག་
པས་ངོས་ལ་སེམས་འགུལ་ཚད་མེད་ཐེབས་བྱུང་། དགོན་པ་དེའི་མཁན་པོ་དང་
ངས་སྲོལ་རྒྱུན་གཉིས་ཀའི་བསླབ་ཁྲིམས་ཀྱི་མངོན་གསལ་དོད་པོའི་འདྲ་ཆོས་དང་
བསམ་སྒོམ་ཉམས་ལེན་བྱེད་མཁན་གྲྭ་པ་རྣམས་ཀྱི་མི་ཚེ་སྟངས་འཛིན་བྱེད་མཁན་
ཆོས་དད་སྐོར་གླེང་སློང་བྱས་པ་ཡིན། ནང་པ་ནང་བཞིན་ཡི་ཤུའི་ཆོས་ལུགས་ནང་
དུའང་སྒེར་གྱི་རི་ཁྲོད་པ་དང་སྤྱི་མཐུན་དགོན་སྡེའི་མི་ཚེ་སྐྱེལ་སྟངས་གཉིས་ཀ་
ཡོད་པ་ཤེས་རྟོགས་བྱུང་། དོན་དངོས་ཐོག་བོད་པའི་སྲོལ་རྒྱུན་ནང་། རི་ཁྲོད་པའི་
མི་ཚེ་ནི་བླ་ན་མེད་པའི་ཞིག་ཏུ་བརྩི་གི་ཡོད། མདོར་ན། བོད་པའི་སྲོལ་རྒྱུན་ཁྲོད།
རི་དྭགས་རྨས་མ་ཞིག་དང་འདྲ་བར་ཞེས་པའི་བརྗོད་ཚུལ་ཞིག་ཡོད། དེས་རབ་
བྱུང་ཚོས་རི་ཁྲོད་པ་ཞིག་བྱེད་འདོད་དང༌། མི་ཚེའི་མཐའ་མཇུག་ཏུ་གནས་དབེན་
པ་བསྟེན་ནས་ཁེར་རྐྱང་དུ་ཁུ་སིམ་པོར་སྒོམ་སྒྲུབ་ཉམས་ལེན་ལ་གཞོལ་རྒྱུའི་དོན་
གཉེར་གྱི་འདུན་པ་མཚོན་གྱི་ཡོད། ངས་བརྗོད་ཚུལ་དེར་བསམ་བློ་ག་དུས་བཏང་
ཡང་རང་ཉིད་ཀྱང་རི་ཁྲོད་པ་ཞིག་གི་མི་ཚེ་སྐྱེལ་རྒྱུར་སྐུལ་འདེད་ཤུགས་ཆེན་པོ་
ཞིག་སྦྱིན་གྱི་འདུག

དཀོན་མཆོག་གི་གོ་འཕང་དང་མིའི་རིགས།

ཡི་ཤུའི་ཆོས་ལུགས་ནི་ལྷ་ཡོད་པར་སྨྲ་བའི་ཆོས་ལུགས་ཆེ་གྲས་ཤིག་ཡིན་སྟབས།
གཙོ་བོ་དཀོན་མཆོག་སྟེ་ཐམས་ཅད་ཀྱི་རྟེན་གཙོ་བོའམ་ཆེ་མཆོག་ཅིག་ལ་ཡིད་
ཆེས་བྱེད་པ་ནི་གསལ་པོ་རེད། རྟེན་གཙོ་བོ་དེ་ཡང་ཐམས་ཅད་ཀྱི་འབྱུང་ཁུངས་
དང་། མཐའ་མའི་རྒྱུ། ཐམས་ཅད་གནས་པའི་རྒྱུ་མཚན་བཅས་སུ་འདོད་ཀྱང་། གཙོ་
བོ་དེ་ཉིད་རྒྱུ་མེད་རྐྱེན་མེད་ལས་བྱུང་ཞིང་གང་ལའང་ལྟོས་པ་མེད། མདོར་ན། དེ་
ནི་དགོས་ངེས་ཅན་གྱི་སྐྱེས་བུ་ཞིག་ཏུ་འདོད། ཡི་ཤུའི་ཆོས་ལུགས་ནང་ཐུན་མོང་
མིན་པའི་དཀོན་མཆོག་གི་ལྟ་ཚུལ་དེ་གང་གིས་བྱས་སམ་ཞེ་ན། ཡི་ཤུ་མ་ཤི་ཀ་
ཞེས་པའི་དཀོན་མཆོག་གང་ཞིག་མིའི་གདོང་པ་ཅན་གྱི་གཟུགས་སུ་བཀོད་པའི་
རྐྱེན་གྱིས་ཡིན། ཡི་ཤུའི་ཆོས་ལུགས་ནང་མ་ཤི་ཀ་ནི་ཕྱེད་ཀ་མི་དང་ཕྱེད་ཀ་ལྷ
མིན་པར། ལྷ་དང་མི་གཉིས་ཀའི་ཁྱད་ཆོས་ཚང་བས། ལྷ་དང་མི་གཉིས་ཀ་ཡིན།
མིའི་གཟུགས་སུ་ལྷའི་རྣམ་པར་ཤར་བའི་གོ་རྟོགས་དེས་མིའི་སྙིང་དབུས་སུ་དཀོན་
མཆོག་དང་ཧ་ཅང་ཐག་ཉེ་བའི་ཚོར་སྣང་ཞིག་བསྐྲུན་ཞིང་། དེས་མི་རྣམས་དཀོན་
མཆོག་གིས་བཟོས་པའམ་བཀོད་པའི་འདོད་ཚུལ་ལ་ཁྱད་ཆོས་དམིགས་བསལ་
ཞིག་བསྣན། མིའི་གཤིས་རྒྱུད་དུ་རང་ཆས་སུ་གྲུབ་པའི་ལྷའི་འཆར་སྣང་དེས་ཡི་
ཤུའི་རྗེས་འབྲང་པ་རྣམས་ཀྱི་སེམས་ནང་དཀོན་མཆོག་དང་ཧ་ཅང་ཐག་ཉེ་བའི་
ཚོར་བ་ཞིག་བསྐྲན་གྱི་ཡོད།
ངོས་དང་ཡི་ཤུའི་ཆོས་ལུགས་ཀྱི་དགེ་འདུན་པ་དམ་པ་བེ་ཌེ་གྷེ་རི་ཕིཐ་
(Bede Griffiths) དབར་དཀོན་མཆོག་གི་ལྟ་ཚུལ་ཐད་བསམ་ཚུལ་བརྗེ་ལེན་
ཞིག་བྱུང་བ་ངས་གསལ་པོར་དྲན་གྱི་འདུག ཁོང་གིས་རྒྱ་གར་གྱི་དགེ་འདུན་པ་ཚོ་
ལྟར་ངུར་སྨྲིག་མདོག་ཅན་གྱི་གྲྭ་ཆས་ཤིག་གྱོན་འདུག གང་ཡིན་ཞེ་ན། གྷེ་རི་ཕིཐ་
ལགས་རྒྱ་གར་ནང་ལོ་མང་བཞུགས་མྱོང་ཞིང་ནང་ཆོས་དང་ཧིནྡུའི་ཆོས་ལུགས་
ནས་གསུངས་པའི་སྐྱེ་བ་སྔ་ཕྱིའི་སྐོར་ལ་ཐུགས་རྒྱུས་ཞེ་དྲག་འདུག ཐེངས་ཤིག་
ངས་ཡི་ཤུའི་ཆོས་པ་ཞིག་གིས་སྐྱེ་བ་སྔ་ཕྱིའི་རྣམ་གཞག་ཁས་ལེན་བྱས་ན་སྐྱོན་
ག་རེ་ཡོད་དམ་ཞེས་དྲིས་པ་ཡིན། སྐྱེ་བ་སྔ་ཕྱིའི་འདོད་ཚུལ་དེས་སྐྱེ་བ་འདི་དང་
འབྲེལ་བའི་ཡི་ཤུའི་འདོད་ཚུལ་དང་ལྷག་པར་དུ་ཚེ་འདི་དཀོན་མཆོག་གིས་བཀོད་
པའི་ལྟ་བ་དང་འགལ་འདུ་ཆགས་ཀྱི་ཡོད་ཅེས་ཁོང་གིས་གསུངས་ཀྱི་འདུག ཁོང་
གིས་ཡིད་ཆེས་དང་ཉམ་ཆུང་ངང་དེ་ལྟར་གསུངས་པས་ངོས་ལ་སེམས་འགུལ་
ཆེན་པོ་ཐེབས་བྱུང་། ལྟ་ཚུལ་དེའི་སྟོབས་ཤུགས་ལ་ང་རང་དེ་མ་ཐག་ཧང་སངས་
སོང་། སོ་སོའི་མི་ཚེ་འདི་ཐད་ཀར་དཀོན་མཆོག་གིས་བཟོས་པར་འདོད་པའི་ཚུལ་
དེ་དོན་དང་ལྡན་པ་ཞིག་ཡིན་ཚུལ་ངས་ཤེས་རྟོགས་བྱུང་། དེས་དཀོན་མཆོག་དང་
བློ་ཐག་ཉེ་བའི་ཚོར་ཤུགས་ཆེན་པོ་ཞིག་སྟེ། དོན་དངོས་སུ་ཨ་མ་ཞིག་གིས་རང་གི་
བུ་ལ་བཅངས་པའི་བརྩེ་དུང་དང་འདྲ་བའི་ཉེ་འབྲེལ་ཞིག་རང་བཞིན་གྱིས་སྟེར་གྱི་
འདུག སྤྱིར་བཏང་ནས་བཤད་ན། མི་ཞིག་ལ་ཇི་ཙམ་གྱིས་ཉེ་བའི་ཚོར་བ་སླེབས་པ་
དེའི་ཚོད་ཀྱིས་རང་ངོས་ནས་མི་དེའི་འདོད་དོན་ལ་བརྩི་འཇོག་བྱེད་པར་ཕན། དེར་
བརྟེན་དཀོན་མཆོག་དང་ཐག་ཉེ་བའི་འབྲེལ་བ་དེ་ཆོས་དང་མཐུན་པའི་མི་ཚེ་ཡང་
དག་པ་ཞིག་སྐྱེལ་རྒྱུའི་ཀུན་སློང་ཆགས་ཡོད།
གྷེ་རི་ཕིཐ་ལགས་གྲོངས་པའི་རྗེས། ཡི་ཤུའི་སྤྱི་ཚོགས་ཀྱི་མི་ཚེ་སྐྱེལ་སྟངས་
ནང་སྤྱིར་ཁོང་གི་ཕྱག་ལས་དང་སྒོས་སུ་བསམ་སྒོམ་ཉམས་ལེན་གྱི་སྲོལ་སླར་
གཏོད་བྱ་རྒྱུའི་ཐུགས་དགོངས་དེ་གང་གི་དངོས་སློབ་ཝེ་ནེ་ཊི་སེ་ཌེལ་(Wayne
Teasdale) ལགས་ཀྱིས་ལོ་མང་རིང་མཇུག་སྐྱོང་ཞུས། ཁོ་རང་གི་དགེ་རྒན་དང་
འདྲ་བར། ཊི་སེ་ཌེལ་ལགས་ཀྱིས་ཀྱང་གྲྭ་ཆས་ངུར་སྨྲིག་མདོག་ཅན་ཞིག་གྱོན་ནས་
གནམ་བདག་ཆོས་ལུགས་ཀྱི་གྲྭ་པ་ལས་ཧིནྡུའི་ཆོས་པ་འདྲ་བར་སྣང་། (ཝེ་ནེ་ཊི་
སེ་ཌེལ་གྱིས་ཆོས་ལུགས་ནང་ཁུལ་བར་བསམ་ཚུལ་བརྗེ་ལེན་གྱི་བགྲོ་གླེང་བསྟར་ཆགས་ཤིག་
གོ་སྒྲིག་ཞུས་པས། ཆོས་ལུགས་འདྲ་མིན་གྱི་ཉམས་ལེན་པ་ངོ་མ་རྣམས་མཉམ་དུ་འཛོམས་སའི་
སྡིངས་ཆ་ཧ་ཅང་ཡག་པོ་ཞིག་བསྐྲུན་ཡོད། བགྲོ་གླེང་དེ་དག་ལས་ཐེངས་གཅིག་གི་སྐབས། ངོས་
ལ་སི་རི་ཡན་གྱི་མཁས་པ་སྐུ་ཞབས་ཇོ་དྷ་ཕོ་ཉ་(SyrianthinkerJaoudatMohamad)
ལགས་ཐུག་བྱུང་། ཡོངས་གྲགས་སུ་ཁོང་ལ་ཇོ་དྷ་ཐ་ཞེས་ཞུ་ཞིང་། ཁོང་དང་མཉམ་དུ་མཛའ་འབྲེལ་
ཧ་ཅང་དམ་པོ་ཆགས་སོང་།) སྐུ་ཞབས་ཝེ་ནེ་ལགས་སུ་དུས་མིན་འཆི་བ་བྱུང་བ་ནི་བློ་
ཕམ་པའི་གནས་ཚུལ་ཞིག་རེད།
ཡི་ཤུའི་རྣམས་ལ་མ་ཤི་ཀ་གྱང་ཤིང་ཐོག་གྲོངས་པའི་སྒྲུང་དེར་སྡིག་པ་དག་
ཐུབ་པའི་དོན་ལྡན་པ་དང་། དཀོན་མཆོག་གིས་མི་ལ་ཐུགས་ཁུར་གནང་བ་སྟོན་གྱི་
ཡོད། གྱང་ཤིང་ཐོག་སྡུག་བསྔལ་མྱོང་བའི་ནང་། དཀོན་མཆོག་གིས་འཛམ་གླིང་
ནང་གི་སྡུག་བསྔལ་ཡོངས་རྫོགས་རང་སྟེང་དུ་ལེན་པ་དེས། མི་དང་དཀོན་མཆོག་
ཁོ་རང་དབར་གཏིང་ཟབ་པའི་ཉེ་འབྲེལ་ཞིག་སྐྲན་གྱི་ཡོད། དཀོན་མཆོག་སྟེ་མ་ཤི་
ཀ་མིའི་རྣམ་པར་ཕེབས་པའི་ལྟ་ཚུལ་དེས་དད་ལྡན་པ་རྣམས་ཀྱི་སེམས་ནང་རང་
གི་བྱས་ཉེས་ལ་འགྱོད་བཤགས་བྱ་རྒྱུར་སྐུལ་འདེད་སྟོབས་ཆེན་ཞིག་བྱེད་ཅིང་།
དཀོན་མཆོག་གི་བཀའ་དྲིན་ཚོར་རྒྱུར་དྲན་སྐུལ་བྱེད་པ་དང་བཀའ་དྲིན་ཚོར་བ་
བཞིན་དུ་བསམ་བློའི་འགན་འཁྲིའི་ཚོར་བ་དགོས་པ་སྟོན་གྱི་ཡོད། འགྱོད་བཤགས་
བྱེད་པ་ནི་མི་ཞིག་གི་མི་ཚེ་དཀོན་མཆོག་གི་དགོངས་པ་དང་མཐུན་པར་འཚོ་
གནས་ཐུབ་རྒྱུར་སྟོབས་ཤུགས་ཆེ་བའི་སྐུལ་འདེད་ཅིག་ཡིན་ཚུལ་ངས་ཤེས་རྟོགས་
བྱུང་། དོན་དངོས་སུ་ཨིན་ཇིའི་ཐ་སྙད་འགྱོད་བཤགས་(Atonement) ཞེས་པ་དེ་
ཟུང་འཇུག་དང་གཉིས་སུ་མེད་པའི་དོན་ལྡན་པའི་ཚིག་འགྲོས་ཨེ་ཌེ་ཝན་མིན་ཊེ་
(at one ment) ཞེས་པ་ལས་བྱུང་ཚུལ་ངོས་ལ་བཤད་བྱུང་། འདི་ནི་ཧ་ཅང་སྙིང་
རྗེ་པོ་འདུག བོད་པའི་སྲོལ་རྒྱུན་ནང་སྙིང་རྗེའི་བདག་ཉིད་སངས་རྒྱས་ལ་སྨོན་ལམ་
འདེབས་པའི་བྱ་བས་མངོན་འདོད་ཅིག་མཚོན་པ་ཡོངས་གྲགས་ཡིན། དཔེར་ན།
མི་ཞིག་གིས། དེ་ལྟའི་སྨོན་ལམ་འདེབས་པ་ལ་བརྟེན་ནས་སངས་རྒྱས་དང་ཐག་ཉེ་
རུའམ་ཟུང་དུ་འཇུག་ཐུབ་པ་ཡོང་གི་ཡོད་ཅེས་བརྗོད་ཀྱི་ཡོད།
ཡི་ཤུའི་གནམ་བདག་ཆོས་ལུགས་ཀྱི་ལྟ་གྲུབ་ཀྱི་ལྟེ་བར་རྩ་ཆེའི་ངོ་བོ་གསུམ་
འདུས་”ཀྱི་ལྟ་གྲུབ་ཅིག་ཡོད། ལྟ་གྲུབ་དེའི་ནང་དཀོན་མཆོག་གཅིག་ཡིན་ཀྱང་། དེ་
ལ་ཡབ་དང༌། སྲས། དམ་པ་བཅས་རྣམ་པ་མི་འདྲ་བ་གསུམ་གྱི་ངོ་བོ་འདུས་ཤིང་།
དེ་ཚོ་གསུམ་ངོ་བོ་གཅིག་ལ་ལྡོག་པ་ཐ་དད་དུ་འདོད། འདིས་ཧ་ཅང་རྙོག་འཛིངས་
ཆེ་བའི་ལྟ་གྲུབ་ཀྱི་རྣམ་གཞག་དང་འགྲེལ་བཤད་འདྲ་མིན་སློང་གི་ཡོད། འོན་ཀྱང་
ངོས་ལ་མཚོན་ན། གནད་དོན་གཙོ་བོ་ནི། ལྟ་ཚུལ་འདིའི་དཀའ་ངལ་དེ་ཉིད་ཀྱིས་
དངོས་པོའི་གནས་ལུགས་ཁྲོད་དུ་གཏིང་ཟབ་པའི་གསང་ཆོས་ཤིག་ངོས་འཛིན་
བྱེད་ཀྱི་འདུག གསུམ་འདུས་ཀྱི་ངོ་བོ་དེ་ནི་མི་རྟག་པ་དང་རྟག་པ། འཇིག་རྟེན་དང་
འཇིག་རྟེན་ལས་འདས་པ། ཀུན་རྫོབ་དང་དོན་དམ་སོགས་ཀྱི་རྩ་བའི་གནད་དོན་
ཐོག་བསམ་སྒོམ་བྱེད་པའི་མཚོན་རྟགས་ཤིག་ཡིན་ཞེས་བརྗོད་ཤས་ཆེ། གསུམ་
འདུས་ཀྱི་ངོ་བོའི་ནང་ནས་གཉིས་པ་སྲས་མ་ཤི་ཀ་ནི་ལྷ་དང་མི་གཉིས་ཀའི་རང་
བཞིན་ཡིན་ཞིང་། དེ་ནི་འགྲོ་བ་མིའི་རིགས་ཀྱི་ཡང་དག་པར་འགྱུར་བའི་རང་བཞིན་
དང་ཐམས་ཅད་ཐར་པ་འཐོབ་སྲིད་པའི་ཐོག་ལ་བསམ་ཞིབ་བྱེད་པའི་ལམ་ཞིག་ཡིན།
མཐའ་མའི་དཔྱད་ཞིབ་ནང་། མ་གཞི་དཀོན་མཆོག་གི་རང་བཞིན་ཆ་ཚང་ངེས་
པར་དུ་ཐ་སྙད་དང་རྟོག་པའི་ཡུལ་ལམ་རྒྱ་ལས་འདའ་དགོས་ཀྱང་། གསུམ་འདུས་
ཀྱི་ངོ་བོའི་ལྟ་ཚུལ་དང་ནང་པ་སངས་རྒྱས་ཀྱི་སྐུ་གསུམ་གྱི་རྣམ་གཞག་གཉིས་བར་
པ་པོ་འདྲ་ཆོས་ཤིག་ཡོད་སྲིད། ཁྱད་པར་དུ་ལེགས་སྦྱར་གྱི་སྲོལ་རྒྱུན་དུ་སྐུ་གསུམ་
ནི་ཆོས་སྐུ་དང་། ལོངས་སྐུ། སྤྲུལ་སྐུ་ཡིན། རྣམ་གཞག་འདིའི་ནང་། ཡང་དག་པར་
རྫོགས་པའི་སངས་རྒྱས་ཀྱི་གོ་འཕང་དངོས་དེ་ཆོས་སྐུ་ཡིན། དེ་ནི་དོན་དམ་པའི་
བདེན་པ་དང་། དུས་དང་། ནམ་མཁའ། གཟུགས་བཅས་ལས་འདས་པ་ཡིན། འོན་
ཀྱང་མཐར་ཐུག་དང་དཔག་ཏུ་མེད་པའི་སངས་རྒྱས་ཀྱི་མུ་མཐའ་མེད་པའི་སྙིང་རྗེ་
ལས་ཤིན་ཏུ་ཕྲ་བའི་ནུས་པའི་ངོ་བོར་སངས་རྒྱས་ཀྱི་རྣམ་སྤྲུལ་རང་ཤུགས་ཀྱིས་
ཐོན་པ་དང་། དེ་ལ་ལོངས་སྐུ་ཞེས་བྱ། དེ་ནི་གཟུགས་མེད་པའི་སངས་རྒྱས་ཀྱི་ཆོས་
ཀྱི་སྐུ་དང་གདུལ་བྱས་དངོས་སུ་མཇལ་ཐུབ་པའི་གཟུགས་སྐུ་གཉིས་ཀྱི་བར་མ་
ཞིག་ཏུ་མཐོང་སྲིད། དེ་ལ་མཆོག་གི་སྤྲུལ་སྐུ་ཞེས་བྱ་བ་ཡིན། བདག་ཅག་གི་སྟོན
པ་ཤཱཀྱ་ཐུབ་པ་ནི་སྤྲུལ་སྐུའི་མཚན་གཞི་ཡིན།
འདིར་ངས་ཡི་ཤུའི་ཆོས་ལུགས་ཀྱི་གསུམ་འདུས་ཀྱི་ངོ་བོ་དང་ནང་པའི་
སྐུ་གསུམ་(སངས་རྒྱས་ཀྱི་སྐུ་གསུམ་) གྱི་རྣམ་གཞག་གཉིས་དབར་ཁྱད་པར་མེད་
པའམ་གཅིག་པ་རེད་ཅེས་བརྗོད་ཀྱི་མེད། ངས་འབད་བརྩོན་ག་རེ་བྱེད་ཀྱི་ཡོད་ཅེ་
ན༑ ངས་གླེང་སློང་བྱེད་པ་ནི་ལྟ་གྲུབ་དེ་གཉིས་དབར་གྱི་མཚུངས་ཆོས་ཏེ། གནས་
སྐབས་དང་མཐར་ཐུག མི་རྟག་པ་དང་རྟག་པའི་དབར་གྱི་འབྲེལ་ལམ་འཚོལ་རྒྱུ་
དེ་ཡིན། སྲོལ་རྒྱུན་གཉིས་ཀར་དོན་དམ་དང་ཀུན་རྫོབ་དབར་མཚམས་སྦྱོར་གྱི་
སྟོབས་ཤུགས་ཤིག་དགོས་ཀྱི་ཡོད། ངོས་ནས་ཨིན་ཡུལ་ནང་གི་ཡི་ཤུའི་གནམ་
བདག་ཆོས་ལུགས་ཀྱི་དགོན་པའི་(Prinknash Abbey) གྲྭ་པ་མཚན་ལ་ཌོམ་
སིལ་ཝ་སི་ཊར་ཧུབ་ཌར་ཌེ་(Dom Sylvester Hovedard) ཞུ་བ་ཞིག་ངོ་ཤེས་
བྱུང་། ཁོང་གིས་སྲོལ་རྒྱུན་དེ་གཉིས་དབར་གྱི་འདྲ་ཆོས་ཐད་རྟོག་ཞིབ་གནང་འདུག
ཁོང་ནི་ཆོས་ལུགས་ནང་ཁུལ་དབར་མཐུན་འབྲེལ་གོང་མཐོར་གཏོང་མཁན་གྱི་
མི་སྣ་རླབས་ཆེན་ཞིག་ཡིན་ཞིང་། ནང་པའི་སྲོལ་རྒྱུན་གྱི་སྒོམ་ཉམས་ལེན་ལ་དོ་
དབྱིངས་ཡོད་མཁན་ཞིག་དང་། དེ་བཞིན་ཆོས་ཕྱོགས་ཀྱི་མགུར་གླུ་ལེན་མཁན་
སྙན་གྲགས་ཅན་ཞིག་རེད། ངས་དྲན་གསལ་ལ་ཐེངས་ཤིག་བཀའ་མོལ་ཞིག་བྱུང་
བའི་སྐབས། མཐའ་མའི་གྲུབ་དོན་ནང་མ་གཞི་ནང་པ་དང་ཡི་ཤུའི་ཆོས་ལུགས་
དབར་མངོན་གསལ་དོད་པོའི་འདྲ་ཆོས་ཡོད་ནའང་། འཇིག་རྟེན་ལས་འདས་པའི་
ལྟོས་མེད་རང་རྐྱ་བའི་གང་ཟག་གི་ལྟ་ཚུལ་དེའི་ཐོག་ལ་སླེབས་སྐབས་སྲོལ་རྒྱུན་
གཉིས་པོ་མཐུན་གྱི་མེད། ནང་པར་ཆ་མཚོན་ན། རྩོད་མེད་ཡོངས་གྲགས་སུ་ལས་
རྒྱུ་འབྲས་དང་རྟེན་འབྲེལ་གྱི་རྣམ་གཞག་གཙོ་བོར་འཛིན་སྟབས། ལྟ་གྲུབ་སྨྲ་བ་
ཞིག་གི་ལྟ་ཚུལ་ཐོག་ནས་ལྟོས་མེད་རང་རྐྱ་བའི་བསམ་ཚུལ་དེ་དཀའ་རྙོག་ཅན་
ཞིག་ཆགས་ཡོད།
ཡི་ཤུ་དང་ནང་པའི་དབར་གྱི་འདྲ་ཆོས་ཐད་རྟོག་ཞིབ་ནན་པོ་བྱ་རྒྱུའི་གོ་སྐབས་
རྩ་ཆེན་པོ་ཞིག་ཕྱི་ལོ་༡༩༩༤ ལོར་ལོན་ཌོན་(London) དུ་ཉིན་གསུམ་རིང་
རྔོན་མིན་གྱི་ལོ་འཁོར་(AnnualJohn Main Seminar) བགྲོ་གླེང་ཚོགས་འདུ་
ཚོགས་པའི་སྐབས་ཐོབ་བྱུང་། བསྟར་ཆགས་སུ་ཚོགས་པའི་བགྲོ་གླེང་ཚོགས་འདུ་
འདི་ཡི་ཤུའི་བླ་ཆེན་ཇོན་མིན་(Uohn Main) ལས་བྱུང་། ཁོང་ནི་བེ་ནི་ཌིག་ཊིན་
(Benedictine) ཡི་ཤུའི་གྲྭ་པ་ཞིག་ཡིན་ཞིང་། ཡི་ཤུའི་ཆོས་ལུགས་ཀྱི་སྒོམ་སྒྲུབ་
སྡེ་ཚན་ཞིག་གསར་འཛུགས་གནང་། ཁེ་ན་ཌའི་(Canada) ནང་ནས་ཕྱི་ལོ་༡༩༨༠
གྱ་གྲངས་ནང་ངོས་ལ་ཁོང་ཐེངས་གཉིས་ཙམ་ཐུག་འཕྲད་བྱུང་། ཐེངས་གཉིས་པའི་
སྐབས་ཇོན་མིན་གྱི་དགོན་པའི་སྨོན་ལམ་འདུ་ཚོགས་ཤིག་ལ་ང་རང་མཉམ་ཞུགས་
བྱས་པ་ཡིན། ཁོང་ཚོས་སྒྲ་བརྙན་རོལ་ཆ་དང་མཉམ་དུ་ཆོས་ཀྱི་བསྟོད་དབྱངས་
འཐེན་བཞིན་པའི་སྐབས་ཤིག་ལ་ཇོན་མེན་གྱིས་སྤྱན་བཙུམས་པ་དང་སེམས་རྩེ་
གཅིག་ཏུ་གཏད་དེ་ག་ལེར་སྤྱན་ཟུང་ནས་མཆི་མ་ཤོར་གྱིན་འདུག ཁོང་དང་ལྷ་ཡོད་
པར་སྨྲ་བའི་དད་ལྡན་པ་ཞིག་གི་དད་སེམས་ཀྱིས་གཞན་ལ་དེ་ལྟར་སེམས་འགུལ་
ཐེབས་པའི་ནུས་པས་ངོས་ལ་སེམས་འགུལ་ཚད་མེད་ཐེབས་བྱུང་། བོད་པའི་སྲོལ་
རྒྱུན་ཁྲོད་དཔེར་ན། ལུས་ཀྱི་བ་སྤུ་ལྡང་བ་དང་མིག་ནས་མཆི་མ་ཤོར་བ་ལྟ་བུའི་
ལུས་ཀྱི་མཚན་མའམ་ཐ་སྙད་ཀྱི་སྐོར་ཤོད་ཀྱི་ཡོད། ལུས་ངག་གི་ཐ་སྙད་དེ་དག་
གིས་སེམས་ཀྱི་མྱོང་བ་གཏིང་ཟབ་པོ་ཞིག་མཚོན་གྱི་ཡོད།
བེ་ཌེ་གྷེ་རི་ཕིཐ་(Bede Griffiths) དང་མི་འདྲ་ཡང་། ཡབ་ཆེན་ཐོའོ་མཱསེ་
ཀེ་ཊིང་(Father Thomas Keating) དང་འདྲ་བར། (ཡབ་ཆེན་ཐའོ་མསེ་མཆོག་ནི་
ཐོའོ་མཱསེ་མར་ཊན་(Thomas Merton) དང་འདྲ་བར་ཊ་རབ་པི་སེ་ཊེ་(trappist) དགེ་
འདུན་པ་ཞིག་ཡིན་པ་དང་། སྙན་གྲགས་ཆེ་བའི་ཡི་ཤུའི་སྒོམ་སྒྲུབ་ཉམས་ལེན་བྱེད་སྲོལ་སེན་ཊར་
རིང་ཕི་རའི་ཡར་(Centering Prayer) ཞེས་པའི་ད་ཡོད་ཡི་ཤུའི་སྒོམ་སྒྲུབ་སྲོལ་རྒྱུན་གྱི་
བྱེད་པོ་ཞིག་ཡིན།) ཇོན་མེན་གྱི་ཐབས་ལམ་གྱིས་ཡི་ཤུའི་སྲོལ་རྒྱུན་དེ་ཉིད་ནང་སྒོམ་
སྒྲུབ་ཉམས་ལེན་གྱི་སྲོལ་སླར་གསོ་བྱ་རྒྱུར་འབད་བརྩོན་ཆེན་པོ་བྱས་ཡོད། མོན་ཊེ་
རིལ་(Montreal) དུ་ཡོད་པའི་བླ་ཆེན་ཇོན་མིན་གྱི་གྲོང་ཁྱེར་ནང་གི་མཚམས་ཁང་
ནང་ངེད་གཉིས་སྒེར་གྱི་ཐོག་ནས་ཐུག་འཕྲད་བྱེད་སྐབས། ཁོང་གིས་ང་ལ་སེནཊ་
བེ་ནི་ཌིག་(Saint Benedict) གི་བསླབ་ཁྲིམས་ཀྱི་འདྲ་བཤུས་ཤིག་གནང་བྱུང་།
དེར་བརྟེན་ཕྱི་ལོ་༡༩༩༤ ལོར་བླ་ཆེན་ལོ་རན་སེ་ཕེ་རི་མན་(Laurence Free-
man) ལགས་ཀྱིས་ངོས་ལ་ཇོན་མིན་གྱི་ལོ་འཁོར་བགྲོ་གླེང་ཚོགས་འདུ་དེ་སྣེ་
འཁྲིད་རོགས་གསུང་གི་འདུག ཁོང་ལ་ངས་ཆོས་གྲོགས་ཤིག་ཡིན་པའི་ཐོག་ནས་
ཡི་རངས་ཞུ་གི་ཡོད། བླ་ཆེན་ལོ་རན་སེ་ལགས་ཀྱིས་ཡི་ཤུའི་གསུང་རབ་གོསེ་
པལ་(Gospel) ཁག་བཞིའི་ནང་ནས་འདེམས་སྒྲུག་ཞུས་པའི་གསུང་ཁག་ཅིག་གི་
ཐོག་བསམ་ཚུལ་ཤོད་རོགས་ཞེས་ངོས་ལ་ནང་ལས་ཁག་པོ་ཞིག་སྤྲད་བྱུང་། དེ་མ་
ཐག་བགྲོ་གླེང་ཚོགས་འདུ་དེའི་སྐབས་ཀྱི་ཟིན་ཐོའི་ཚུལ་དུ། ཡི་ཤུའི་མ་ཤི་ཀའི་ཆོས་
ཀྱི་ཐོག་ནང་པའི་ལྟ་ཚུལ་སྐོར་སེམས་བཟང་པོ་(Good Heart) ཞེས་བྱ་བའི་དེབ་
ཆུང་ཞིག་དཔར་སྐྲུན་ཞུས་ཡོད།
ང་ཚོའི་ཉིན་གསུམ་གྱི་ཚོགས་འདུའི་རིང་། བཙུན་མ་ཨི་ལིན་ཨོའོ་ཧེའི་(Ei-
leen O'Hea) དང་ཨཱ་ཇན་ཨ་མེ་རོ་(Ajahn Amaro)ཐེ་བའི་ཡི་ཤུ་དང་ནང་པ་
གཞན་མང་པོ་ཞིག་མཉམ་ཞུགས་བྱས་པའི་སྐབས། ཡི་ཤུ་དང་ནང་པའི་ཉམས་ལེན་
པ་གཤའ་མ་རྣམས་ཀྱི་དབར་བགྲོ་གླེང་ལྷུག་པོ་བྱུང་བ་དེ། ཆོས་ལུགས་གཉིས་ཀར་
སོ་སོའི་སྲོལ་རྒྱུན་ཕྱུག་ཏུ་གཏོང་རྒྱུ་དང་རྒྱུན་གནས་ཐུབ་པར་ཕན་ཐོགས་ཧ་ཅང་
ཆེན་པོ་བྱུང་ཡོད། བསམ་སྒོམ་གྱི་ཉམས་ལེན་གོང་མཐོར་གཏོང་བར་ཐུགས་ཁུར་
ཆེ་བཞེས་གནང་མཁན་དེང་དུས་ཀྱི་ཡི་ཤུའི་སློབ་དཔོན་གལ་ཆེ་བ་གཞན་ཞིག་ནི་
མཆེད་གྲོགས་ཌེ་བི་ཌེ་སི་ཊན་ཌེ་རཱ་སེ་ཊེ་(David Steindl Rast) ལགས་རེད།
ཁོང་ལ་རྒྱུན་དུ་མཆེད་གྲོགས་ཌེ་བི་ཌེ་(Brother David) ཞེས་འབོད་ཀྱི་འདུག
ཐོའོ་མཱསེ་མར་ཊན་(Thomas Merton) དང་དུས་མཉམ་པའི་མཆེད་གྲོངས་ཌེ་བི་
ཌེ་ལགས་ཀྱི་ཆོས་ལུགས་ནང་ཁུལ་དབར་བགྲོ་གླེང་དང་མྱོང་བ་བརྗེ་ལེན་ཐད་སྐུ་
ལས་དུ་མ་བསྐྱོན་ཡོད་པ་དང་།ངོས་དང་ཁོང་ཐེངས་མང་པོ་ཐུག་འཕྲད་བྱུང་།
རོ་མན་གནམ་བདག་ཆོས་ལུགས་དང་ཨོར་ཐོ་ཌོག་སི་ºཆོས་ལུགས་
(Orthodoxy) ལྟ་བུའི་ནང་ལྟར། མགོ་རྙོག་པའི་ཆོས་ལུགས་ཀྱི་ཐབས་ལམ་པ་སྣ་
ཚོགས་གཡས་གཞོགས་གཡོན་འདེགས་བྱས་ཐོག་ཡི་ཤུའི་ཆོས་ལུགས་ཀྱིས་གང་
ཟག་སྒེར་དང་དཀོན་མཆོག་དབར་ཐད་ཀའི་འབྲེལ་བའི་ཐོག་གཞི་བྱས་པའི་དད་པ་
ཉམས་ལེན་བྱེད། དད་པ་དེ་སེམས་སྐུལ་བྱེད་པོ་ཞིག་ཏུ་དཀོན་མཆོག་གི་བྱམས་
བརྩེར་མཐའ་གཅིག་ཏུ་ཡིད་ཆེས་པའི་ཡིད་ཆེས་ཀྱི་རྩ་བར་བཟུང་སྟེ། འབྲེལ་བ་
འདི་དམིགས་བསལ་ཡི་ཤུའི་ཆོས་ལུགས་གསར་མའི་(Protestant) ཆོས་བརྒྱུད་
སྣ་ཚོགས་ནང་ཆེད་བསྒྲགས་བྱས་ཡོད། མཆོད་དཔོན་མར་ཊིན་ལུ་ཐར་(Martin
Luther) གྱིས། འཆི་བའི་ཚེ་སུས་ཀྱང་རང་གི་ཚབ་བྱེད་མི་ཐུབ་པར་རང་ཉིད་འཆི་
དགོས་པ་ལྟར། དད་གུས་ཀྱང་ཅིས་ཀྱང་རང་ངོས་ནས་བྱེད་དགོས་ཞེས་གསུངས།
ཁོང་གི་ཆོས་ལུགས་ཐོག་གཞིར་བཞག་སྟེ་ཡི་ཤུའི་ཆོས་ལུགས་གསར་མ་རྩ་བ་
ཚུགས། འདིར་སྟོབས་ཤུགས་ཆེ་བའི་སྐུལ་འདེད་ནི་དཀོན་མཆོག་དང་འབྲེལ་ལམ་
ཧ་ཅང་ཉེ་པོ་ཞིག་དགོས་པ་དེ་ཡིན་པ་དང་། དེ་ཡང་སོ་སོའི་རྣམ་དཔྱོད་དང་ཡི་ཤུ་
མ་ཤི་ཀའི་སྐུ་ཚེ་དང་གྱང་ཤིང་སྟེང་མནར་བཅོད་ཀྱི་གདུང་བས་གཞན་གྱི་སྡིག་པ་
དག་སྐོར་གྱི་སྒྲུང་ཐོག་ནས་ཤེས་ཐུབ། འཇིག་རྟེན་བཀོད་པ་པོ་དང་སོ་སོའི་དབར་
གྱི་འབྲེལ་ལམ་དེར་བརྟེན་གསུང་རབ་ནི་དཀོན་མཆོག་གི་བཀའ་གསོན་པོ་ཞིག་
ཏུ་འཛམ་གླིང་ནང་དཀོན་མཆོག་གི་དགོངས་དོན་ལྟར་ལག་བསྟར་བྱེད་སྐབས་ཀྱི་
ཁུངས་གཏུགས་སའི་གནད་དོན་གཙོ་བོ་ཞིག་ཆགས་ཡོད།

བསམ་སྒོམ་བྱེད་སྟངས།

མར་ཊན། (Merton) གྷེ་རི་ཕིཐ་(Griffiths) མཻན། (Main) ཀེ་ཊིང་། (Keating)
ཌེ་བི་ཌེ་(David) བཅས་ཚང་མས། དད་ལྡན་ཡི་ཤུ་པ་ཡིན་པའི་ཆ་ནས་ཡི་ཤུའི་
ཆོས་ལུགས་ནང་གི་བསམ་སྒོམ་གྱི་སྲོལ་རྒྱུན་ཕྱུག་པོ་དེ་ད་ཆ་སླར་གསོ་བྱ་ཐབས་
ལ་འབད་པ་མཚོན་གྱི་ཡོད། ཨོར་ཐོ་ཌོག་སིའི་ཆོས་ལུགས་དང་། དེ་བཞིན་ཁར་མི་
ལའེ་ཊེ་(Carmelites) ལྟ་བུའི་རྣམ་དག་ཆོས་བརྒྱུད་འདྲ་མིན་ནང་། ཡི་ཤུའི་སྒོམ་
སྒྲུབ་ཉམས་ལེན་གྱི་བརྒྱུད་པ་ཟམ་མ་ཆད་པ་ཡོད་སྐོར་ངས་གོ་ཐོས་བྱུང་། ཕི་ལོ་
ཁེ་ལི་ཡཱ་(Philocalia) ཞེས་པའི་བསྟན་བཅོས་དང་འབྲེལ་ཨོར་ཐོ་ཌོག་སེ་ཆོས་
ལུགས་ཀྱི་ཉམས་ལེན་ཡག་པོ་ཞིག་ཡོད་ཅེས་ངོས་ལ་བཤད་བྱུང་། བསྟན་བཅོས་
དེས་ཐི་ས་ལོ་ནི་ཡན་ (Thesalonians) ནང་གི་སེནཊ་པོལ་(Saint Paul) གྱི་
འཕྲིན་ཡིག་ (Epistle) དང་པོའི་ནང་གི་བཀའ་ལུང་ཐོག་དོ་ནན་བྱེད་ཅིང་། ཉམས་
ལེན་དེ་ནི་སྨོན་ལམ་འདེབས་པའི་ཐོག་ནས་བྱེད་ཀྱི་ཡོད། སྨོན་ལམ་འདི་ནི་ཨོར་ཐོ་
ཌོག་སེའི་ཆོས་ལུགས་ནང་གཟུངས་སྔགས་ཤིག་དང་འདྲ་བར་སེམས་སྐུལ་སྤེལ་
མཁན་ཞིག་ཏུ་གྱུར་པ་དང་། དེའི་ནང་སྨོན་ལམ་འདེབས་པའི་སྐབས་རྒྱུན་དུ་བར་
མ་ཆད་པར་ཁ་ཞེ་གཉིས་མེད་ཀྱིས་མ་ཤི་ཀའི་མཚན་ནས་བོས་པ་དང་སྦྲགས་ཉིན་
རེའི་ལས་དོན་དང་། དུས་རྟག་ཏུ། གནས་ཀུན་ཏུ་གང་གི་སྐུ་ཡིད་ལ་བྱས་ཏེ། རྣམ་
པ་ཀུན་ཏུ་དང་ཐ་ན་གཉིད་ཁུག་པའི་སྐབས་སུའང་ཁོང་གི་གཟི་བྱིན་རང་རྒྱུད་ལ་
འཇུག་པར་གསོལ་བ་འདེབས་དགོས། དེ་ཡང་རང་ལ་སྙིང་རྗེ་གནང་རོགས་མཁྱེན་
ཞེས་གསོལ་བ་འདེབས་བྱེད་ཀྱི་ཡོད། གནའ་བོའི་སྲོལ་རྒྱུན་འདི་ནི་མངོན་གསལ་
དོད་པོར་ཨུ་རུ་སུའི་ཨོར་ཐོ་ཌོག་སེའི་ཆོས་ལུགས་ཁྲོད་དམར་པོའི་རིང་ལུགས་ཀྱི་
དབང་ཤུགས་མ་དར་བར་གནས་ཤིང་། གསལ་གདབ་པ་དང་གཟུངས་སྔགས་བཟླ་
བ་གཉིས་ཟུང་དུ་ཉམས་ལེན་བྱེད་པས་སེམས་ནང་མྱོང་བ་དམིགས་བསལ་ཞིག་
བྱིན་ཏེ། གནའ་བོའི་རྒྱ་གར་གྱི་སྒོམ་སྒྲུབ་ཉམས་ལེན་གྱི་ཁྱད་ཆོས་དང་འདྲ་བའི་ཆ་
དུ་མ་མངོན་གྱི་ཡོད།
སྒོམ་སྒྲུབ་ཉམས་ལེན་སྐབས་སེམས་གྲུང་པོའམ་གཡེང་བའི་དབང་དུ་མ་སོང་
བར་གནས་རྒྱུ་དེ་གནད་དོན་ཞིག་ཡིན་ཞིང་། ཨི་བ་གྷི་རི་སི་(EvagriusofPontus)
ཞུ་བའི་ཡི་ཤུ་མཁས་དབང་ཞིག་གིས་དེ་ལ་རྒྱུན་དུ་བསམ་སྒོམ་བྱེད་པ་ཞེས་འགྲེལ་
བཤད་གནང་ཡོད། (མར་ཊན་གྱིས་ཁོང་ནི་ཡི་ཤུའི་ཆོས་ལུགས་ཀྱི་རླབས་ཆེན་མི་སྣ་ཞིག་ཏུ་
བརྩི་གི་ཡོད།) འདི་དང་ནང་ཆོས་གཙོས་པའི་རྒྱ་གར་གྱི་སྲོལ་རྒྱུན་ནང་རྒྱུན་དུ་དྲན་
ཤེས་བསྟེན་པ་དང་། ཞི་ལྷག་ཟུང་འབྲེལ་ཞེས་པ་དང་འདྲ་པོ་ཡོད་ཅིང་། སྒོམ་གྱི་
ཐོག་ནས་སེམས་རྒྱུད་ཡར་རྒྱས་གཏོང་སྐབས་གནད་འགག་ཆེ་བའི་ཐབས་ཤིག་
ཡིན། གྷི་རེ་རིའམ་(Greyory of Nyssa) ཡང་ན་ཨི་བ་གྷི་རི་སི་ལྟ་བུའི་ཤར་
ཡི་ཤུའི་གསང་སྒྲུབ་པ་ (Mystics) རྣམས་ལ་སྨོན་ལམ་འདེབས་པ་ནི། རྩ་ཆེའི་
ངོ་བོ་གསུམ་འདུས་ཀྱི་རང་བཞིན་མངོན་སུམ་དུ་མ་རྟོགས་བར་དུ་སེམས་མ་ཞི་བ་
རྣམས་སྦྱོང་བ་དང་(ཐ་ན་མ་ཤི་ཀའི་འཆར་སྣང་ཐེ་བའི་) ཕོ་ཉ་“ཐམས་ཅད་ཀྱི་སེམས་
རྒྱུད་དག་པ་བྱེད་པར་སྣང་། ལམ་ནི་སྐབས་འདིར་ངེས་འབྱུང་གི་བསམ་པ་སྐྱེ་བ་
དང་། དེ་ནས་རྣམ་རྟོག་དང་མ་རིག་པ་སོགས་སེམས་རྒྱུད་ཀྱི་སྒྲིབ་པའི་སྐྱོན་དང་
བྲལ་བ་ཞིག་ཏུ་དགོས་པར་ལྟ་གི་ཡོད། ཡི་ཤུའི་སྒོམ་ཆེན་རྩོམ་པ་པོ་མང་པོ་ཞིག་
གིས་མ་རིག་པའི་མུན་པ་ལས་ཤེས་རབ་ཀྱི་སྣང་བ་རྒྱས་ཆེད་སྐུ་ལས་བསྐྱོན་པའི་
ཐུན་མོང་གི་མཛད་རྗེས་དུ་མ་བཞག་པ་ནི་ཡིད་དུ་འོང་བ་ཞིག་ཏུ་གནས། མ་རིག་
པའི་མུན་པ་ལས་ཤེས་རབ་ཀྱི་སྣང་བ་རྒྱས་ཕྱིར་སྐུ་ལས་བསྐྱོན་པའི་དཔེ་དེ་ནི་ནང་
པའི་གཞུང་ནང་མ་རིག་པ་སྤངས་ནས་གནས་ལུགས་རྟོགས་པའི་ཤེས་རབ་མངོན་
དུ་བྱེད་པའི་ལམ་དང་འདྲ་པོར་སྣང་།
ཡི་ཤུའི་བླ་ཆེན་རི་ཆར་ཌེ་ཕིན་(Father Richard Finn) ལགས་ཀྱིས་གོ་
སྒྲིག་འོག་ཡི་ཤུའི་ཆོས་ལུགས་དང་ནང་ཆོས་ནང་གི་བསམ་སྒོམ་ཉམས་ལེན་ཐོག་
བགྲོ་གླེང་ཚོགས་ཆེན་(ཕྱི་ལོ་༢༠༠༨ ལོར་ཨོག་སེ་ཕོར་ཌ་གཙུག་ལག་སློབ་གྲྭ་ཆེན་མོའི་
ནང་གི་ཌོ་མི་ནི་ཁན་(Dominican) མཐོ་སློབ་བེ་ལེག་ཕེ་རི་ཡར་སེ་(Blackfriars) ཞེས་
པའི་ནང་ཚོགས་པ་རེད།) ཞིག་གི་སྐབས། བླ་ཆེན་ཡུ་ཇེན་མེག་ཀེ་ཕི་རེ་(Father
Eugene McCaffrey) དང་ཡབ་ཆེན་པོལ་མུ་རེ་(Father Paul Murrary)
གཉིས་ཀ་ངོས་དང་མཉམ་དུ་བགྲོ་གླེང་ལ་མཉམ་ཞུགས་གནང་འདུག ཁོང་གཉིས་
ཀྱི་གསུང་བཤད་ཉན་རྗེས། སྲོལ་རྒྱུན་གཉིས་ཀྱི་མངོན་གསལ་དོད་པོའི་འདྲ་ཆོས་
ཁག་ཉམས་མྱོང་ཙམ་གྱི་ཐོག་ནས་མིན་པར་མྱོང་བ་སྤེལ་ཕྱོགས་ཀྱི་ཐོག་ནས་ཀྱང་
ངོས་ཀྱི་བློ་ལ་ཧ་ཅང་འཐད་པོ་བྱུང་། ངས་བླ་ཆེན་ཡུ་ཇེན་ལགས་ཀྱི་གསུང་བཤད་
ལ་ཧ་ལམ་སྒོམ་སྦྱོང་ཉམས་ཁྲིད་འཆད་ཉན་བྱེད་པ་ལྟར་ཉན་པ་དང་། སེནཊ་ཇོན་
ཨོཕ་ཁོ་རོ་སེ་(SaintJohn of the Cross) ཡིས་དཀོན་མཆོག་འཚོལ་ཕྱིར་རྣམ་
ཤེས་ཀྱི་འགྲུལ་བཞུད་བྱེད་པའི་འཆར་སྣང་དང་། ནང་པས་སྒོམ་གྱི་ཐོག་ནས་བདག་
འགོག་པའམ་སྤོང་བ་གཉིས་དབར་འབྲེལ་བ་དམ་པོ་ཡོད་པའི་ཚོར་སྣང་བྱུང་། དེ་
གཉིས་ཀའི་ནང་གང་ཟག་རང་ཉིད་ཀྱིས་ལམ་གྱི་རིམ་པ་བརྒྱུད་བདག་འཛིན་ནམ་
རང་གཅེས་འཛིན་གྱི་ཤུགས་ཇེ་ཆུང་དུ་གཏོང་བར་འབད་བརྩོན་བྱེད་ཀྱི་ཡོད། ཐ་
ན་ཇོན་ཨོཕ་ཁོ་རོ་སེས་མུན་ནག་གི་མཚན་མོ་’ཞེས་པའི་ནང་། བདག་འཛིན་
ཤུགས་ཆུང་དུ་འགྲོ་བ་དང་སེམས་ནང་འཇིགས་སྣང་བྱུང་སྐོར་འགྲེལ་བརྗོད་བྱེད་
པ་དེ། ནང་པའི་སྒོམ་སྒྲུབ་ཀྱི་སྲོལ་རྒྱུན་ནང་བདག་མེད་ཀྱི་མྱོང་བའི་སྐོར་གྱི་འགྲེལ་
བཤད་བྱེད་སྐབས། ཉམས་ལེན་པ་སོ་སོའི་རྒྱུད་ཀྱི་བདག་འཛིན་ཟད་དེ་སྟོང་པ་ཉིད་
མཐོང་བས་སེམས་ནང་འཇིགས་སྣང་སྐྱེ་བ་དང་ཆ་འདྲ་བར་མངོན། སེནཊ་ཇོན་
ཨོཕ་ཁོ་རོ་སེ་ནི་སི་པེན་(Spain) གྱི་གྲགས་ཅན་སྙན་ངག་པ་དང་ཆོས་ལུགས་ཀྱི་
རྣམ་གཞག་ལ་མཁས་པ་ཞིག་ཡིན། སྒོམ་གྱི་ཚད་མེད་པའི་དགའ་བ་གཏིང་ཟབ་པོ་
མྱོང་ཚུལ་འགྲེལ་བརྗོད་སྐབས། ཁོང་གིས་དེ་ནི་བརྡ་དང་རྟོག་པའི་ཡུལ་ལས་འདས་
ཚུལ་གསུང་ཡོད་པའང་།
ང་རང་ལྐོག་གྱུར་གྱི་གནས་དེར་ཞུགས་པའི་ཚེ།།
རང་ཉིད་གང་དུ་ཡོད་པ་མི་ཤེས་ཀྱང་།།
ང་རང་དེར་ཡོད་པ་མཐོང་སྐབས༎
རླབས་ཆེ་བའི་གནས་ལུགས་ཤིག་རྟོགས་པ་ནི༎
འཇིག་རྟེན་ལས་འདས་པའི་ཚོར་སྣང་ཞིག་བྱུང་ཡང་།།
ཇི་ལྟ་བ་བཞིན་དུ་བརྗོད་ཐབས་བྲལ།།
དེ་ལྟའི་ཐུན་མོང་གི་སྤྱོད་ཡུལ་ལས་འདས་པའི་ཤེས་བྱ་དེ།།
གཏིང་ཟབ་པོར་ཁེར་རྐྱང་དུ་གནས་པའི་དུས་སུའང་།།
འགྱུར་མེད་ཀྱི་ཞི་བདེ་དང་རྩ་ཆེའི་དངོས་པོ་ཞིག་ཏུ་ཚོར༎
འཇིག་རྟེན་ལས་འདས་པའི་ཚོར་སྣང་དེ༎
རྦད་དེ་ལྐོག་ཏུ་གྱུར་ཅིང་།
ངས་གསལ་པོར་བརྗོད་ཐབས་བྲལ༎
དེས་རང་གི་ལུས་སེམས་དབང་དུ་བསྡུས་ཏེ།
དབང་ཤེས་བག་ལ་ཉལ་ཞིང་ནུས་མེད་དུ་གྱུར་པ་དང་།།
འཇིག་རྟེན་ལས་འདས་པའི་ཤེས་བྱ་དེ་མ་རྟོགས་པའི་དུས་སུའང་།།
ངའི་སེམས་ནང་དྲན་ཤེས་དམིགས་བསལ་ཞིག་ངང་གིས་ཤར།།
(མུན་ནག་གི་མཚན་མོ་ཞེས་པའི་སེནཊ་ཇོན་ཨོཕ་ཁོ་རོ་སེ་ཡི་གསུང་འབུམ་ལས་བཏུས།)
ཡི་ཤུའི་ཆོས་ལུགས་ནང་དཀོན་མཆོག་གི་འཆར་སྣང་དང་། ལྷག་པར་དུ་དཀོན་
མཆོག་ལ་མིའི་ཤ་ཚུགས་ཅན་གྱི་ཕྲུ་གུ་ཞིག་ཡོད་པའི་འཆར་སྣང་གི་ཁྱད་ཆོས་
གཅིག་ནི། དེའི་ཐོག་ནས་སྟོན་པ་མ་ཤི་ཀ་ངོས་འཛིན་ཐུབ་སྲིད་པ་དང་། སེམས་དོན་
གྱི་ཁྱད་དུ་འཕགས་པའི་ཡོན་ཏན་རང་རྒྱུད་ལ་སྐྱེད་ཐབས་སུ་མ་ཤི་ཀ་མིག་དཔེར་
འཛིན་པ་དེ་ཡིན། མ་གཞི་ནང་པ་ཚོས་སངས་རྒྱས་ནི་སངས་རྒྱས་ཟིན་པའི་སྐྱེས་
པའམ་བུད་མེད་ལས་གཞན་པ་ཞིག་ཏུ་མི་འདོད་ཀྱང་། སངས་རྒྱས་ནི་བསམ་སྒོམ་
གྱི་དམིགས་པ་དང་། ལྷག་པར་དུ་གསང་སྔགས་རྡོ་རྗེ་ཐེག་པའི་སྐབས་དམིགས་
རྣམ་སྒོམ་པའམ་གསལ་གདབ་པའི་སྐབས་ཡུལ་ཁྱད་པར་ཅན་ཞིག་ཡིན་པའི་ཆ་
ནས་ངོས་འཛིན་བྱེད་ཐུབ་སྲིད་པ་ནི། གཅིག་བྱས་ན་ཡི་ཤུའི་ཆོས་ལུགས་དང་ཅུང་
ཟད་འདྲ་བར་སྣང་། དེ་བཞིན་སྟོན་པ་མ་ཤི་ཀ་གང་ཟག་ཁྱད་པར་བ་ཞིག་ཏུ་མཆོད་
ཅིང་། ལྷག་པར་དུ་འགྱོད་བཤགས་སམ་གསོལ་བ་འདེབས་པའི་ཁྲོད། ནང་ཆོས་
ནང་དད་པའི་སྒོ་ནས་བྱེད་སྟངས་རིགས་ཁ་ཤས་དང་འདྲ་པོ་ཡོད། དཔེར་ན། དག་
ཞིང་དུ་སྐྱེ་བའི་ཆེད་སངས་རྒྱས་འོད་དཔག་མེད་ལ་གསོལ་བ་འདེབས་པ་ལྟ་བུ།
འཛམ་གླིང་ནང་གི་རླབས་ཆེན་ཆོས་ལུགས་ཚང་མའི་ཁྲོད་ནས་སྤྱིར་ཡི་ཤུའི་
ཆོས་ལུགས་དང་སྒོས་སུ་རོ་མན་གནམ་བདག་ཆོས་ལུགས་ནི། ནང་ཆོས་ཕུད་
ངོས་དང་འབྲེལ་ཐག་ཉེ་ཤོས་བྱུང་བའི་ཆོས་ལུགས་ཤིག་ཡིན་ཞེས་ཧ་ལམ་བརྗོད་
ཆོག དེ་ནི་ངོས་རང་རྒྱ་གར་ནང་བཙན་བྱོལ་དུ་སླེབས་པའི་འགོ་སྟོད་དུ་ཐོའོ་མཱསེ་
མར་ཊན་(Thomas Merton) ལགས་དང་ང་རང་བགྲོ་གླེང་ཚོགས་འདུ་མང་པོའི་
སྐབས་ཐུག་འཕྲད་བྱུང་སྟེ། ཁོང་གིས་ཡི་ཤུའི་ཆོས་ལུགས་ཀྱི་སྐུ་ཚབ་གནང་སྟེ་
འགྲེལ་བཤད་ལེགས་པོ་བྱས་པའི་རྐྱེན་གྱིས་ཡིན་སྲིད། དེའི་རྗེས་སུ་གནམ་བདག་
ཆོས་ལུགས་ཀྱི་སློབ་དཔོན་སྐུ་ཞབས་ཇོན་མེན་(John Main) དང་། བེ་ཌེ་གྷེ་རི་
ཕིཐ། (BedeGriffiths)ཐོའོ་མཱསེ་ཀེ་ཊིང་།(ThomasKeating)ལོ་རན་སེ་ཕེ་རི་
མན། (Laurence Freeman) སོགས་དང་མཛའ་འབྲེལ་དམ་པོ་བྱུང་། ཁོང་རྣམས་
ནི་ཆོས་ལུགས་ནང་ཁུལ་གྱི་བགྲོ་གླེང་ཐད་ཐུགས་འགན་ཆེན་པོ་བཞེས་མཁན་ཤ་
སྟག་ཡིན། ཡི་ཤུའི་ཆོས་ལུགས་ཀྱི་ཡང་དག་པའི་བྱམས་པ་དང་སྙིང་རྗེའི་བསླབ་
བྱ་ལ་བརྟེན་ནས་ཡི་ཤུའི་ཞལ་ཆད་གསར་མས་སྙིང་རྗེ་ནི་དཀོན་མཆོག་གི་བསླབ་
བྱའི་སྙིང་པོ་ཞིག་ཏུ་ངོས་འཛིན་བྱེད་ཀྱི་ཡོད། དཀོན་མཆོག་ནི་བྱམས་བརྩེའི་བདག་
ཉིད་བླ་ན་མེད་པ་ཞིག་དང་། ཁོང་གིས་འཇིག་རྟེན་(སེམས་ཅན་) གྱི་སྡུག་བསྔལ་
ལ་ལྟ་རྟོག་བྱེད་པས། ནང་པ་རྣམས་ཀྱིས་སྙིང་རྗེ་ནི་སེམས་དོན་དང་བཟང་སྤྱོད་ཀྱི་
ཆེས་བླ་ན་མེད་པའི་རིན་ཐང་ཞིག་ཏུ་བརྩི་བ་དང་མཚུངས། ཐེངས་ཤིག་ཨོ་སི་ཊོ་
ལི་ཡའི་གྲོང་ཁྱེར་སིཌ་ནི་(Sydney) རུ་མི་མང་ལ་གཏམ་བཤད་ཅིག་བྱེད་པའི་
སྐབས། ཨེ་ཤི་ཕིལ་ཌེ་ཕེ་རི་ཤི་མི་ཤོན་(Ashfield Parish Mission) ཡི་ཤུའི་
ཚོགས་པ་ཞིག་གི་བཀུར་འོས་བླ་ཆེན་བིལ་ཁོ་རུ་སེ་(Bill Crews) ལགས་ཀྱིས་
ངོས་ལ་ངོ་སྤྲོད་གནང་སོང་། རིམ་གྱིས་ཁོང་དང་གྲོགས་འདྲིས་ཟབ་པོ་བྱུང་། ངོས་
ཀྱི་མི་ཚེ་དང་ལས་དོན་འགྲེལ་བཤད་བྱེད་སྐབས། བླ་ཆེན་ཁོང་གིས་ངོས་ཡི་ཤུ་པ་
ཡག་པོ་ཞིག་ཏུ་ངོས་འཛིན་བྱེད་ཀྱི་ཡོད་ཅེས་གསུངས་སོང་། ང་རང་ནང་པ་ཡིན་
པ་དང་། ནང་ཆོས་ལ་ལྷག་བསམ་རྣམ་དག་ཡིན་པ་ཁོང་གིས་གསལ་པོ་མཁྱེན་གྱི་
ཡོད། འོན་ཏེ་ངས་རང་གི་མི་ཚེ་དང་ལས་དོན་སྐབས་སྙིང་རྗེའི་ཐོག་ག་ཚོད་ཐུབ་
ཐུབ་ཀྱིས་འབད་བརྩོན་བྱེད་ཀྱི་ཡོད། སྙིང་རྗེ་ནི་ངས་ནམ་རྒྱུན་གཅེས་སྤྲས་ཆེ་ཤོས་
བྱེད་ས་ཞིག་ཡིན། དེས་ན། བླ་ཆེན་ཁོང་གིས་ངོས་རང་ཡི་ཤུ་པ་ཞིག་ཏུ་བརྩི་གི་
ཡོད་ཅེས་གསུང་པར་སྐྱོན་ཅི་ཡང་མེད།
ཡི་ཤུའི་ཞལ་ཆད་གསར་མའི་ནང་བླ་ཆེན་ཇེམ་སེའི་(James) སྤྲིངས་ཡིག་
ཐོག་སྔོན་མ་ཐེངས་ཤིག་དམ་བཅའི་ཚིག་(Words of Promise) ཅེས་པའི་སྐུ་
ཞབས་མར་ཊིན། ཀེ་ཆིན་(Martin Kitchen) ལགས་ཀྱི་དཔེ་དེབ་ངོ་སྤྲོད་ཀྱི་
ཆ་ཤས་སུ་བྲིས་པའི་ངོས་ཀྱི་བརྗོད་པ་དེ་འདིར་བསྐྱར་དུ་བྲིས་ཏེ། ཡི་ཤུའི་ཆོས་
ལུགས་སྐོར་གོ་བསྡུར་བྱ་རྒྱུའི་ལེ་ཚན་འདིར་མཇུག་བསྡུ་གི་ཡིན།
དེ་རིང་ང་ཚོས་ཡི་ཤུའི་གསུང་རབ་ཀློག་པའི་ཚེ། ང་ཚོའི་རྩ་བའི་ཆོས་ཕྱོགས་
ཀྱི་རིན་ཐང་མང་པོ་ཞིག་ཡོང་ཁྱབ་ཡིན་པ་མ་ཟད་རྒྱུན་མར་གནས་པ་ཞིག་
ཡིན་པའང་དྲན་སྐུལ་བྱེད་ཀྱི་ཡོད། བདེ་བ་འདོད་པ་དང་སྡུག་བསྔལ་མི་འདོད་
པའི་འགྲོ་བ་མིའི་གཞི་རྩའི་རང་བཞིན་དེ་འགྱུར་བ་མ་སོང་བར་དུ། སྤྱི་སྒེར་
གང་གི་ཆ་ནས་བལྟས་ཀྱང་། རྩ་བའི་རིན་ཐང་དེ་དག་ང་ཚོར་འཚམ་པོའམ་
རན་པོ་ཞིག་ཏུ་གནས་རྒྱུ་རེད།
གལ་སྲིད་རིན་ཐང་དེ་དག་གི་སྙིང་པོ་གང་ཡིན་ཞེས་དྲིས་ན། ཡི་ཤུའི་མ་ཤི་ཀ་
སོགས་ཀྱིས་མཚོན་པའི་སྙིང་རྗེའི་ཐོག་ཐུག་གི་ཡོད། དེ་ཡང་རང་གིས་རང་ལ་བརྩེ་
བ་བྱེད་པ་ལྟར། རང་གི་ཁྱིམ་མཚེས་ལའང་བརྩེ་བ་དགོས་ཞེས་ཡི་ཤུའི་གསུང་རབ་
ནང་སྙིང་རྗེ་པོ་ཞེ་དྲག་གསུངས་འདུག
ནང་པ་ཞིག་ལ་མཚོན་ན། འདི་ནི་བྱམས་པ་དང་སྙིང་རྗེའི་ཉམས་ལེན་གྱི་སྙིང་
པོ་ཆགས་ཡོད།། །།

༥ ཁ་ཆེའི་ཆོས་ལུགས།
དཀོན་མཆོག་ལ་མགོ་བཅོལ།

མཐའ་གཅིག་ཏུ་དཀོན་མཆོག་ལ་མགོ་བཅོལ།

༄༅། །ཁ་ཆེའི་ཆོས་ལུགས་(Islam) ནང་འཕྲལ་མ་ཉིད་དུ་ངོས་འཛིན་ཐུབ་
པའི་ཁྱད་ཆོས་གཅིག་ནི། ཨ་རཱ་བིག་(Arabic) སྐད་དུ་སཱ་ལཱ་(Salah) ཞེས་པ་
དང་། ཏུར་ཀི་(Turkish) དང་པར་ཤི་ཡཱའི་(Persia) སྐད་དུ་ནཱ་མཱཛ་(Namaz)
ཞེས་པའི་ཉིན་རེའི་སྨོན་ལམ་གསོལ་འདེབས་ཀྱི་བྱེད་སྒོ་དེ་འཆར་ཅན་སྲུང་བརྩི་
ནན་པོ་བྱེད་པ་དེ་ཡིན་ཞིང་། ཉིན་གཅིག་ནང་ཐེངས་ལྔ་འཚོགས་སྲོལ་ཡོད། གང་
དུ་ཁ་ཆེའི་འདུས་སྡེ་ཆེན་པོ་ཡོད་པ་དེར། ཞོགས་པ་སྔ་པོ་ནས་ཁ་ཆེའི་མཆོད་ཁང་
གི་ནང་ནས་སྨོན་ལམ་གསོལ་འདེབས་ཀྱི་སྒྲ་དབྱངས་ལྷང་ངེར་སྒྲོག་པ་ཐོས་རྒྱུ་
ཡོད། མི་ལོ་༢༥༠༠ གོང་སངས་རྒྱས་བཅོམ་ལྡན་འདས་སངས་རྒྱས་སའི་ནང་པའི་
གནས་མཆོག་རྡོ་རྗེ་གདན་གྱི་ཉེ་འགྲམ་དེ་གར་ཁ་ཆེའི་ལྷ་ཁང་ཞིག་ཡོད། དེའི་ནང་
ཨཱ་ལ་ཧུ་ཨག་བར་(Allahu Akbar) ཞེས་ཚིག་དོན་ལྟར་ན། “རླབས་ཆེན་དཀོན་
མཆོག་” ཅེས་བྱ་བའི་ཁ་ཆེའི་ཐུན་མིན་གྱི་གསོལ་འདེབས་བྱེད་སྲོལ་ཡོད་པ་དང་།
ཞོགས་ལྟར་ཐོ་རེངས་ཀྱི་མཚམས་སུ་རྡོ་རྗེ་གདན་གྱི་མཆོད་རྟེན་ལ་སྐོར་བ་རྒྱག་
སྐབས་རྣ་བར་ཐོས་རྒྱུ་ཡོད། སྨོན་ལམ་གསོལ་འདེབས་དེ་རྣ་བར་ཧ་ཅང་སྙན་པའི་
དབྱངས་སུ་འཐེན་པས་དཀྱིལ་ཤར་ཡུལ་གྱི་བྱེ་ཐང་ཁྲོད་སྒྲ་གྲགས་པ་དང་གཉིས་སུ་
མེད་པའི་སྣང་བ་ཞིག་ངང་གིས་སྟེར་ཞིང་། དད་ལྡན་པ་རྣམས་ཀྱིས་དཀོན་མཆོག་
གི་རྣམ་པ་མཐོང་བར་ཕན་ཐོགས་བྱེད། ཕྱི་ལོ་༢༠༠༥ ལོར་ངོས་རང་དཀྱིལ་ཤར་
ཁ་ཆེའི་རྒྱལ་ཁབ་ཀྱི་ཁྲོད་ནས་ཇོར་ཌེན་(Uordan) ནང་ལྟ་སྐོར་དུ་སྐྱོད་རྒྱུའི་གོ་
སྐབས་ཤིག་བྱུང་བའི་སྐབས། ཡུལ་དེའི་རྒྱལ་ས་ཨམ་མན་(Amman) ནང་ཁ་
ཆེའི་ལྷ་ཁང་ནང་ནས་སྨོན་ལམ་གསོལ་འདེབས་བྱེད་པའི་སྒྲ་དབྱངས་གོ་ཐོས་བྱུང་
བ་དང་། ཧ་ཅང་ཡིད་དུ་འོང་བ་ཞིག་ཏུ་སྣང་། གསོལ་འདེབས་བྱེད་པའི་སྐབས་ཤིག་
ལ་དེ་མ་ཉིད་དུ་མི་ས་ཡ་མང་པོས་དུས་མཉམ་དུ་ངག་མཚམས་བཞག་སྟེ་ཁུ་སིམ་
པོར། དཀོན་མཆོག་གསལ་གདབ་ཀྱི་འདུག དེས་ང་རང་ལ་སེམས་འགུལ་ཚད་
མེད་ཐེབས་བྱུང་།
ངོས་ལ་སྟོབས་ཤུགས་ཆེན་པོས་བསམ་བློ་གཏོང་འཇུག་མཁན་དང་མུ་མཐུད་
འཇུག་མཁན་གྱི་ཁ་ཆེའི་ཆོས་ལུགས་ཀྱི་མངོན་གསལ་དོད་པོའི་ཁྱད་ཆོས་དེ་ནི་ཁ་
ཆེ་བ་རྣམས་ཀྱིས་སེམས་རྩེ་གཅིག་པའི་ཐོག་ནས་དཀོན་མཆོག་ལ་འབྲེལ་བ་བྱེད་
པའི་ཉམས་ལེན་དེ་རེད་འདུག བརྡ་དང་། རྟོག་པ། ཡང་ན་གཟུགས་བཅས་གང་
གི་ཐོག་ནས་ཡིན་ཀྱང་། འཇིག་རྟེན་ལས་འདས་ཤིང་ལྟོས་མེད་རང་རྐྱ་བའི་དཀོན་
མཆོག་དེ་མཐའ་གཅིག་ཏུ་གོང་དུ་བཀུར་གྱི་འདུག ཁ་ཆེའི་ཆོས་ལུགས་ཀྱི་སྲོལ་
རྒྱུན་ནང་། དེ་ལྟའི་འཇིག་རྟེན་ལས་འདས་པའི་རང་བཞིན་དེ་དང་དཀོན་མཆོག་རང་
ཆས་སུ་གྲུབ་པར་དོ་ནན་བྱེད་པ་གཉིས་ཟུང་དུ་འགྲོ་གི་ཡོད། དེ་ཡང་ཀོ་རན་ནང་།
དཀོན་མཆོག་ནི་“རང་གི་མགྲིན་པའི་ཁྲག་རྩ་ལས་(མི་ལ་)བློ་ཐག་ཉེ་བ་ཡོད་” ཅེས་
པའི་ལུང་ཚིག་དེའི་ནང་བློ་ལ་འཐད་པོ་ཞིག་གསུངས་ཡོད། ཁ་ཆེའི་ཆོས་ལུགས་
ཀྱིས་འགྱུར་བ་མེད་པར་དཀོན་མཆོག་ནི་དཔག་ཏུ་མེད་པ་དང་དུས་ལ་མི་ལྟོས་པའི་
རང་བཞིན་ཞེས་ཟེར་ཞིང་། རིམ་པ་དེའི་ཐོག་ནས་ཐད་ཀར་དཀོན་མཆོག་ལ་འབྲེལ་
བ་བྱ་རྒྱུ་ནི་ལས་འགན་དུ་བརྩི་གི་ཡོད། དཀོན་མཆོག་གི་མཚོན་དོན་རིགས་གང་
ཡིན་ཀྱང་དོ་ནན་པོས་འགོག་ཐབས་བྱེད། གང་ཡིན་ཟེར་ན། སྐུ་འདྲའི་གསོལ་
མཆོད་ཙམ་དུ་འགྱུར་ཉེན་ཡོད་པ་དང་། དེའི་ཕྱིར་ཁ་ཆེའི་ཆོས་ལུགས་ནང་སྐུ་འདྲ་
སོགས་ལ་མཆོད་པ་བྱེད་སྲོལ་མེད། དད་ལྡན་པ་རྣམས་ཀྱི་དཀོན་མཆོག་དང་བློ་
ཐག་ཉེ་པོ་ཡོང་བའི་ཐབས་སུ་སེམས་རྩེ་གཅིག་པ་དང་ཐད་ཀའི་ལམ་དེ་ནི་རྩ་ཆེའི་
ཀོ་རན་ནང་གི་ཐོག་མའི་དུམ་བུ་དེའི་ནང་བློ་ལ་འཐད་པོ་ཞིག་གསུངས་ཡོད་པ་ནི།
སྙིང་རྗེ་དང་བྱམས་སེམས་ཆེ་བའི།།
འཇིག་རྟེན་གྱི་གཙོ་བོ༎
དཀོན་མཆོག་ལ་ཕྱག་འཚལ་ལོ།།
སྙིང་རྗེ་དང་བྱམས་སེམས་ཆེ་བའི།།
གནས་ལུས་ལོངས་སྤྱོད་ཀུན་གྱི་བདག་པོ།།
ཁྱེད་ཁོ་ནར་ང་ཚོས་མཆོད་པ་བྱེད། ཁྱེད་ཁོ་ནར་ང་ཚོས་རེ་ལྟོས་བྱེད།།
ཁྱེད་ཀྱིས་ཇི་ལྟར་འདོད་པའི་ཡང་དག་པའི་ལམ་དེ༎
ང་ཚོར་སྟོན་རོགས་མཛོད༎
སུ་རཱ། (SURAH1)
ཁ་ཆེའི་ཆོས་ལུགས་ནང་དཀོན་མཆོག་ལ་བློ་གཏོད་རྒྱུ་ནི་གཙོ་བོར་འཛིན་ཞིང་།
ཨིསེ་ལཱམ་(Islam) ཞེས་པའི་ཐ་སྙད་དེ་ཉིད་ལ་དཀོན་མཆོག་གི་བཀའ་ལ་མཐའ་
གཅིག་ཏུ་མགོ་བཅོལ་བའི་གོ་དོན་ལྡན། ངོས་ལ་བརྗོད་གསལ། ཐ་སྙད་དེ་ཨཱ་རཱ་
བིག་སྐད་ལས་བྱུང་ཞིང་། “ཁས་ལེན་པ་”དང་། “གོང་དུ་བཀུར་བ།” ཡང་ན་“མགོ་
བཅོལ་བར་གོ །” ཆོས་ལུགས་ཤིག་ཡིན་པའི་ཆ་ནས། ཁ་ཆེའི་ཆོས་ལུགས་ནང་
གལ་ཆེ་ཤོས་དེ་ག་རེ་རེད་ཅེ་ན། གང་ཟག་རང་ངོས་ནས་དཀོན་མཆོག་གི་དགོངས་
པ་དང་མཐུན་པར་བྱ་རྒྱུ་དེ་གཙོ་བོ་ཡིན། དཀོན་མཆོག་ནི་སྙིང་རྗེ་དང་བྱམས་
སེམས་ཀྱི་བདག་ཉིད་ཡིན་སྟབས། ངའི་གོ་རྟོགས་ལ་གཞིགས་ན། དད་ལྡན་པ་
རྣམས་ཀྱིས་ཀུན་ཁྱབ་སྙིང་རྗེའི་རྩ་འཛིན་ལ་དང་ལེན་ཞུ་གི་འདུག དེ་ལྟར་དང་ལེན་
བྱེད་པའི་ཐོག་ནས། དད་ལྡན་པ་རྣམས་ཀྱི་བྱ་སྤྱོད་ཀྱི་ཐོག་ནས་དཀོན་མཆོག་གི
སྙིང་རྗེ་རང་རྒྱུད་ལ་འཇུག་ཐུབ་པ་ཡོང་གི་ཡོད། ངོས་ཀྱི་ནང་པའི་སྲོལ་རྒྱུན་ནང་།
སྙིང་རྗེའི་རང་གཟུགས་ལ་ཞབས་ཏོག་གི་ཚུལ་དུ་རང་གི་གནས་ལུས་ངག་ཡིད་
གསུམ་འབུལ་བའི་ཉམས་ལེན་སྟབས་བདེ་ཞིག་ཡོད།
ཁ་ཆེ་མིན་པ་དང་ལྷག་པར་དུ་ཆོས་ལུགས་རིས་མེད་ཅིག་ལ། ཁ་ཆེའི་ཆོས་
ལུགས་ནང་འགྱུར་བ་མེད་པར་དཀོན་མཆོག་གི་བཀའ་དང་དུ་ལེན་པ་དེ་བློ་ལ་ཤོང་
ཁག་པོ་ཡོད་པ་འདྲ། དེ་ལྟར་དང་ལེན་བྱེད་པ་ནི་ཆོས་ལུགས་ཀྱི་ཨ་འཐས་རིང་
ལུགས་སུ་མཐོང་ནས་གོ་དོན་ལོག་པ་ཞིག་འདྲེན་སྲིད་པ་ཡིན། འོན་ཀྱང་དད་ལྡན་
ཁ་ཆེ་ཞིག་ལ་དཀོན་མཆོག་ནི་ལྟོས་མེད་རང་རྐྱ་བ་དང་གཟུགས་ལས་འདས་པ་
ཡིན་ཞིང་། ང་ཚོ་ནི་དུས་དང་ནམ་མཁའི་ཆ་ནས་ཚད་གཞི་ངེས་ཅན་ཞིག་གི་ནང་
བཅིངས་པའི་སེམས་ཅན་ཞིག་གི་ངོས་ནས། ང་ཚོའི་ལས་འགན་ནི་དེ་ལྟའི་ངོ་
མཚར་ཆེ་བའི་དཀོན་མཆོག་གི་མདུན་དུ་གུས་ཕྱག་འཚལ་རྒྱུ་དེ་ཡིན།
སྟབས་མི་ལེགས་པ་ཞིག་ལ་ཁ་ཆེའི་ཆོས་ལུགས་ཐད་ངོས་ཀྱི་གོ་རྟོགས་ནི་
ཆོས་ལུགས་གཞན་ལ་ལྟོས་ན་དེ་ཙམ་གཏིང་ཟབ་པོ་མེད། ད་ལྟ་བར་དཀྱིལ་ཤར་
ཡུལ་གྲུའི་ནང་གི་ཁ་ཆེའི་ལྷ་ཁང་གཅིག་གི་ནང་དུའང་གནས་སྐོར་དུ་འགྲོ་ཐུབ་མ་
སོང་། མ་ཟད་འཛམ་གླིང་ཡུལ་གྲུ་གང་སའི་ཁ་ཆེའི་ཆོས་ཀྱི་དབུ་ཁྲིད་རྣམས་དང་
འགྲོག་འདྲིས་བྱེད་ཐུབ་མ་སོང་། ཁ་ཆེའི་ཆོས་ལུགས་དང་འབྲེལ་ལམ་ཟབ་ཤོས་དེ་
རྒྱ་གར་རམ་ནུབ་ཕྱོགས་ཀྱི་ཡུལ་ལུང་ཁག་ནང་བྱུང་། འཛམ་གླིང་ནང་ནས་ཁ་ཆེའི་
མི་འབོར་མང་ཤོས་ཡོད་སའི་རྒྱལ་ཁབ་ཁག་གི་ནང་ནས་གཅིག་རྒྱ་གར་ཡིན། རྒྱ་
གར་ནང་དད་ལྡན་ལ་དྭགས་ཁ་ཆེ་མང་པོ་དང་ངོས་དབར་གྲོགས་འབྲེལ་སྔ་མོ་ནས་
ཡོད། དེའི་ཁོངས་སུ་རྒྱ་གར་བྱང་ཕྱོགས་ལ་དྭགས་ཀྱི་ས་ཁུལ་ཁུག་ཀྱོག་ཅིག་ནས་
ཡིན་པའི་ཁ་ཆེའི་ཆོས་ལུགས་ཀྱི་མཁན་པོ་ཞིག་ཡོད།
ལ་དྭགས་ཀྱི་མི་ཧ་ཅང་མང་པོ་ཞིག་ཕ་མེས་ནས་བོད་བརྒྱུད་ནང་བསྟན་གྱི་
རྗེས་འཇུག་པ་ཡིན་པ་དང་། ལ་དྭགས་ནང་བོད་མི་གཞིས་ཆགས་དང་ལ་དྭགས་
ཀྱི་གྲོང་ཁྱེར་གཙོ་བོ་གླེ་(Leh) ཡི་ཉེ་འགྲམ་དུ་བོད་ཕྲུག་ཁྱིམ་སྡེའི་སློབ་གྲྭ་ཆགས་
ཡོད་སྟབས། ངོས་རང་དེ་གར་ཡང་ནས་ཡང་དུ་འགྲོ་གི་ཡོད། གླེ་ཡི་ཉེ་འགྲམ་དུ་
ངོས་ལ་མཚམས་ཁང་ཆུང་ཆུང་ཞིག་ཡོད། སྐབས་རེ་དུས་ཀྱི་ཁོམ་པ་ག་དུས་བྱུང་
ཡང་། དེ་གར་སྒོམ་སྒྲུབ་བསྙེན་མཚམས་བྱ་རྒྱུར་ཧ་ཅང་དགའ་པོ་ཡོད། ལ་དྭགས་
སུ་འགྲོ་བའི་སྐབས་ངས་རྒྱུན་དུ་གོ་སྐབས་དེ་བེད་སྤྱད་ནས་ཁ་ཆེའི་གྲོགས་པོ་ཚོ་
དང་ཐུག་འཕྲད་བྱས་ཏེ་ཇ་ཕོར་པ་གང་ངམ་ཁ་ལག་འདྲ་མཉམ་དུ་བཟའ་གི་ཡོད།
ད་བར་དུ་བགྲོ་གླེང་དང་དེ་གའི་ས་གནས་ཁ་ཆེ་ལྷ་ཁང་ནང་གནས་སྐོར་དུ་ཕྱིན་པ་
བརྒྱུད་ཁ་ཆེའི་ཆོས་པ་ཚོ་དང་ཁྱིམ་མཚེས་ནང་པ་ཚོ་གྲོགས་པོ་ཡག་པོ་ཆགས་
ཐུབ་པ་བྱུང་ཡོད། ངེད་ཚོའི་བགྲོ་གླེང་སྐབས་ཤི་ཡཱ་(Shia) ལ་དྭགས་ཁ་ཆེ་ཞིག་
གིས། ཁོ་རང་གི་ཀོ་རན་གོ་རྟོགས་ལ་གཞིགས་ན། མི་སུ་འདྲ་ཞིག་གིས་རང་གི་
སྤུན་ཟླ་མི་རིགས་གཞན་གྱི་སྲོག་བཅད་ན། མི་དེ་ཁ་ཆེ་ངོ་མ་ཆགས་ཀྱི་མེད་ཅེས་
ང་ལ་གསུང་གི་འདུག དེ་མིན་གྱི་བརྗོད་པ་ཞིག་ནང་། མཚན་ཉིད་ཚང་བའི་ཁ་ཆེ་
ཞིག་གིས་ཨལ་ལཱཧ་(Allah) ལ་དགའ་པོ་བྱེད་པ་ལྟར་དཀོན་མཆོག་གིས་བཟོས་
པའི་བུ་ཕྲུག་ཚོ་ལའང་ངེས་པར་དུ་དགའ་པོ་བྱེད་དགོས་ཞེས་གསུངས་ཡོད། དེ་ནི་
ཧ་ཅང་སྙིང་རྗེ་པོ་འདུག ཁ་ཆེའི་ཆོས་ལུགས་ནང་དེའི་ཀུན་ཁྱབ་སྙིང་རྗེའི་འཆར་
སྣང་གསལ་བཤད་བྱ་ཆེད་བེད་སྤྱོད་བྱས་པའི་བརྗོད་པའམ་སྐད་ཡིག་དེ་དང་ནང་
ཆོས་ནང་གསལ་བཤད་བྱེད་སྟངས་གཉིས་ཐ་དད་ཡིན། འོན་ཀྱང་ལྟ་ཚུལ་དང་གང་
ཟག་བྱེ་བྲག་པའི་བཟང་སྤྱོད་ཀྱི་མི་ཚེའི་ཐོག་སེམས་དོན་གྱི་ཤུགས་རྐྱེན་རྣམས་རྩ་
བའི་ནང་པའི་ལྟ་ཚུལ་ཐོག་ནས་སེམས་ཅན་ཐམས་ཅད་ལ་དམིགས་པའི་སྙིང་རྗེ་
གསུངས་པ་དང་འདིར་མི་འདྲ་བ་མེད།
བཀའི་ཕོ་ཉ་(TheProphet)དང་དད་ལྡན་པ།
ཁ་ཆེ་ཚང་མའི་དད་པའམ་ཡིད་ཆེས་ནང་ཕོ་ཉ་མོ་ཧཱ་མཱ་དྷ་(Muhammad) ནི་
འཛམ་གླིང་ནང་དཀོན་མཆོག་གི་བཀའི་ཕོ་ཉ་མཐའ་མ་དེ་ཡིན་པ་དང་། ཀོ་རན་ནང་
དཀོན་མཆོག་གིས་གནས་ལུགས་བསྟན་པའི་མཐའ་མའི་གདམས་པ་དེ་འདུས་ཡོད་
པར་ཡིད་ཆེས་བྱ་རྒྱུ་དེ་ཡིན། མོ་ཧཱ་མཱ་དྷ་དཀོན་མཆོག་གི་ཕོ་ཉར་ཇི་ལྟར་བདམས་
པའི་ཚུལ་གྱི་སྒྲུང་དེ་ནི་དད་ལྡན་ཁ་ཆེ་ཚང་མའི་བློ་སྟོབས་ཀྱི་གཞིར་གྱུར། སྲོལ་
རྒྱུན་དེར་མཚོན་ན། མོ་ཧཱ་མཱ་དྷ་ནི་སྟོན་པ་ཡི་ཤུའི་དུས་སྐབས་ཀྱི་ལོ་༥༧༠ ལོར་
སོ་དྷི་ཨ་ར་བི་ཡཱའི་(Saudi Arabia) ནང་གི་རྩ་ཆེའི་གྲོང་ཁྱེར་མེ་ཁཱ་(Mecca)
མིང་ཞེས་པའི་ནང་སྐུ་འཁྲུངས། སྐུ་ན་གཞོན་པའི་དུས་སུ་དཀའ་ངལ་དུ་མ་ཕྲད།
ལ་ཁ་ཌི་ཇཱ་(Khadija) ཞེས་པའི་ཡུགས་མོ་ཞིག་དང་གཉེན་སྒྲིག་གནང་བས་སྐུ་
ཚེའི་ནང་འགྱུར་ལྡོག་གི་ས་མཚམས་ཆེན་པོ་ཞིག་ཏུ་གྱུར། ཁ་ཌི་ཇཱ་ནི་ཁོང་ལས་
ལོ་བཅོ་ལྔས་རྒན་པ་དང་མོ་རང་གི་མི་ཚེ་གང་པོ་ཕོ་ཉ་ཁོང་གི་མཛའ་གྲོགས་སུ་
གནས། ཡི་ཤུའི་དུས་སྐབས་ཀྱི་ལོ་༦༡༠ ཡས་མས་ཙམ་དུ་མོ་ཧཱ་མཱ་དྷ་ཁོང་དཀོན་
མཆོག་གི་ཕོ་ཉར་བསྐོས། དེ་ལྟའི་གལ་གནད་ཆེ་བའི་བྱུང་བ་དེ་གྲོང་ཁྱེར་མེ་ཁཱ་ཡི་
ཕྱི་ལོགས་སུ་རི་བོ་ཧི་རཱ་(Hira) ཞེས་བྱ་བའི་གནས་སུ་བྱུང་། དེས་ན་ལྷའི་ཕོ་ཉ་
གེ་བི་རི་ཡལ་(Gabriel) བརྒྱུད་དཀོན་མཆོག་གི་གདམས་པ་འགོ་ཚུགས་ཤིང་
གསུང་རབ་ཀོ་རན་ནང་བཀོད། ཁ་ཆེ་ཚོར་ཀོ་རན་གྱིས་དཀོན་མཆོག་གི་གསུང་
ངོ་མ་དེ་མཚོན་གྱི་ཡོད། དེ་ནི་གསུང་རབ་གཞན་དང་མི་འདྲ་བར། མིས་བཟོས་
པ་ཞིག་མིན་ལ་མིའི་ཀུན་སློང་ངམ་རྟོག་པའི་དབང་གིས་བསྲེ་ལྷད་བཏང་བ་ཞིག་
ཀྱང་མ་ཡིན། ཚིག་དོན་ལྟར་ན། ཀོ་རན་ནི་དཀོན་མཆོག་གི་རླབས་ཆེ་ཤོས་ཀྱི་ཆོ་
འཕྲུལ་ཡིན་ཞིང་། དེར་བརྟེན་དེའི་བརྗོད་བྱ་རྨད་དུ་བྱུང་བ་ཞིག་ཡིན་པ་མ་ཟད་གང་
གི་ནང་གསུངས་པའི་སྐད་ཡིག་དེའང་རྨད་དུ་བྱུང་བ་ཞིག་ཡིན། དད་ལྡན་ཁ་ཆེ་
ཞིག་ལ་དེས་ག་རེ་འགྲེལ་བརྗོད་བྱེད་ཀྱི་ཡོད་ཟེར་ན། ཀོ་རན་གྱི་པར་མ་ཁས་ལེན་
དུ་རུང་བ་དེ་ཉིད་ནི་ཨ་རབ་(Arabic) སྐད་དུ་ཡོད་པའི་མ་ཕྱི་དེ་ཡིན་ཞིང་། དེ་མིན་
ཕྱིས་སུ་ཡིག་སྒྱུར་ཞུས་པ་རྣམས་ཚད་ལྡན་ཞིག་ཆགས་ཀྱི་མེད། ཀོ་རན་གྱི་སྟེང་
ད་དུང་ཁ་ཆེ་ཚོས་ཚད་ལྡན་གྱི་གསུང་རབ་གཞན་ཞིག་ཁས་ལེན་བྱེད་ཀྱི་ཡོད། དེ་
ལ་བསྟན་བཅོས་ཧེ་ཌིཐཱ་(Hadith) ཞེས་བྱ། དེ་ནི་དཀོན་མཆོག་གི་ཕོ་ཉའི་གསུང་
ཁག་ཡིན། ཕྱིས་སུ་གསུང་དེ་དག་ཕྱོགས་སྒྲིག་ཞུས་ཡོད། གསུང་རབ་ཀྱི་གཞུང་
དེ་གཉིས་ཀྱིས་ཁ་ཆེའི་ཆོས་ལུགས་ཀྱི་དད་ལྡན་ཆོས་པ་རྣམས་ལ་རང་རང་གི་མི་
ཚེའི་ནང་ལམ་སྟོན་བསླབ་བྱ་གནང་གི་ཡོད།
ལོ་རྒྱུས་ཀྱི་ཐོག་ནས་བཀའི་ཕོ་ཉའི་(Muhammad) རྗེས་འཇུག་པ་རྣམས་
སྲོལ་རྒྱུན་རིང་ལུགས་པ་སུན་ནེ་(Sunni) དང་། ཕོ་ཉའི་བུ་མོའི་མག་པ་ཨ་ལི་
(Ali) ཡི་ཕྱོགས་འཛིན་པ་ཤི་ཡཱ་(Shia) བཅས་སྲོལ་རྒྱུན་གྱི་སྡེ་ཚན་གཉིས་སུ་
གྱེས། ཨི་རཱན་(Iran) དང་ཨི་རག་(Iraq) གཉིས་མ་གཏོགས་ཁ་ཆེའི་རྒྱལ་ཁབ་
མང་ཆེ་བའི་ནང་མང་ཆེ་བ་སུན་ནེ་ཁ་ཆེ་ཆགས་ཡོད། ལྟ་གྲུབ་ཀྱི་ཐོག་ནས་ཁ་ཆེའི་
སྲོལ་རྒྱུན་དེ་གཉིས་དབར་ཁྱད་པར་ཆེན་པོ་དེ་འདྲ་མེད། གཉིས་ཀས་མཐའ་གཅིག་
ཏུ་ཨལ་ལཱཧ་(Allah) ལ་དད་གུས་བྱེད་ཅིང་། ཀོ་རན་གྱིས་དཀོན་མཆོག་གི་མཐའ་
མའི་གདམས་པ་མཚོན་པ་དང་ཕོ་ཉ་མཆོག་དཀོན་མཆོག་གི་ཚབ་བམ་ཕོ་ཉ་ངོ་མ་
དེ་ཡིན་པར་གཉིས་ཀས་ཡིད་ཆེས་བྱེད། ཤཱ་རི་ཡའི་ཁྲིམས་(Sharia law) ཀྱི་ཁྱད་
པར་ཕྲ་མོ་འགྲེལ་བརྗོད་བྱ་ཚུལ་ཐོག་སླེབས་སྐབས། སྲོལ་རྒྱུན་གཉིས་ཀའི་ནང་
ལུགས་མཐུན་གྱི་འགྲེལ་བརྗོད་བྱེད་མཁན་ཆོས་བརྒྱུད་ཐ་དད་པ་དུ་མ་ཡོད། ཁྱད་
པར་གཙོ་བོ་ནི་བཀའི་ཕོ་ཉའི་རྒྱུད་པའི་གནད་དོན་དང་འབྲེལ་བའི་ལོ་རྒྱུས་ཀྱི་རྩོད་
རྙོག་དེ་ཡིན། ཤི་ཡཱ་ཁ་ཆེ་ཚོས་ཕོ་ཉ་གྲོངས་པའི་རྗེས་ཁོང་གི་བུ་མོའི་མག་པ་ཨ་ལི་
ཡིས་ངེས་པར་དུ་རྒྱུད་འཛིན་དགོས་པར་ཡིད་ཆེས་བྱེད་ཀྱི་ཡོད། ཕེ་རི་སིའི་(Paris)
ནང་ཡོད་པའི་ཁ་ཆེ་ལྷ་ཁང་ཞིག་གི་འགན་འཛིན་སྐུ་ཞབས་དྷ་ལི་བོ་བཱ་ཀུར་(Dalil
Boubakeur) ཐེ་བའི་ང་རང་གི་ཁ་ཆེའི་གྲོགས་པོ་མང་པོ་ཞིག་ལ་སུན་ནེ་དང་ཤི་
ཡཱ་ཁ་ཆེའི་སྲོལ་རྒྱུན་གཉིས་དབར་ཁྱད་པར་ག་རེ་ཡོད་དམ་ཞེས་ངས་སྐད་ཆ་མང་
པོ་དྲིས་ཏེ། སྡེ་ཚན་གཉིས་སུ་གྱེས་པར་ལྟ་གྲུབ་ཀྱི་རྒྱབ་རྟེན་ནམ་གཞི་རྟེན་རྩ་བ་
ནས་མེད་སྐོར་ཤེས་རྟོགས་བྱུང་། ངོས་ལ་སྐུ་ཞབས་བོ་བཱ་ཀུར་ལགས་ཐོག་མར་
ཕ་རན་སིའི་(France) ནང་ཕྱི་ལོ་༡༩༩༣ ལོར་ཆོས་ལུགས་ནང་ཁུལ་གྱི་བགྲོ་
གླེང་ཚོགས་འདུ་ཞིག་གི་སྐབས་ཐུག་འཕྲད་བྱུང་བ་དང་། སྐབས་དེར་ལོར་ཌེ་སེར་
(Lourdes) གནས་མཇལ་དུ་འགྲོ་རྒྱུའང་ལས་འཆར་ནང་བཀོད་འདུག དེའི་རྗེས་
ཁོང་གིས་ང་རང་ཁོ་རང་གི་ཁ་ཆེ་ལྷ་ཁང་དུ་མགྲོན་འབོད་གནང་བྱུང་།
ཁ་ཆེའི་ཆོས་ལུགས་ཀྱི་ཀ་བ་ལྔ།
ཉིན་རེའི་ཉམས་ལེན་ཐོག་ལ་སླེབས་སྐབས། ཁ་ཆེ་མི་རེ་ངོ་རེས་སྒྲུབ་དགོས་པའི་
ལས་འགན་ལྔ་ཡོད་པ་ནི། དད་པ་(Shahadah) དང་། སྨོན་ལམ་གསོལ་འདེབས།
(Salah) སྦྱིན་པའམ་བསོད་སྙོམས། (Zakat) སྨྱུང་གནས། (Fasting) མེ་ཁཱ་ལ་
གནས་མཇལ་དུ་འགྲོ་རྒྱུ་(Mecca) བཅས་ཡིན། ལས་འགན་ལྔ་པོ་དེ་དག་ནང་
སོ་སོའི་མི་ཚེ་ཨལ་ལཱཧ་དཀོན་མཆོག་གི་འདོད་པར་མགོ་བཅོལ་བའི་དད་ལྡན་ཁ་
ཆེ་ཞིག་གི་སྙིང་སྟོབས་དང་། དམིགས་ཡུལ། སྤྱོད་ལམ་རྣམས་ཚིག་ཉུང་ལ་དོན་
གསལ་པོར་བསྡུས་ཡོད། ཀ་བ་ལྔ་པོ་དེ་དག་མ་གཞི་ལྟ་གྲུབ་ནང་གཅེས་འཛིན་
བྱས་ཡོད་སྲིད་ཀྱང་། དེ་དག་རང་ངོས་ནས་ལྟ་གྲུབ་ཆགས་ཀྱི་མེད། འོན་ཀྱང་དེ་
དག་གིས་དད་ལྡན་པ་རྣམས་ཀྱི་ཉམས་ལེན་མཚོན་གྱི་ཡོད། ངོས་རང་གི་ནང་པའི་
སྲོལ་རྒྱུན་ཐེ་བའི་ཆོས་ལུགས་གཞན་གྱི་བཅོས་མིན་གྱི་ཉམས་ལེན་ཁག་ནང་དེ་
དག་དང་འདྲ་བའི་ཁྱད་ཆོས་མང་པོ་མཐོང་རྒྱུ་འདུག
༡) དད་པ། ཁ་ཆེ་ཚང་མས། “ཨལ་ལཱཧ་མ་གཏོགས་དཀོན་མཆོག་གཞན་མེད་
པ་དང་། མོ་ཧཱ་མཱ་དྷ་ནི་ཁོང་གི་ཕོ་ཉ་ཡིན་” ཅེས་བརྗོད་ཀྱི་ཡོད། ཞལ་ཆད་
འདི་ནི་དད་པ་དང་ཉམས་ལེན་གཞན་ཐམས་ཅད་ཀྱི་གཞི་རྟེན་དུ་འདོད་ཅིང་ཀ་
བ་ལྔའི་ནང་ནས་གལ་ཆེ་ཤོས་སུ་ལྟ་གི་ཡོད། ཚིག་རྐང་འདི་གཉིས་ནི་བྱིས་
པ་བཙས་མ་ཐག་ཏུ་རྣ་བར་ཐོག་མར་ཐོས་པ་ཞིག་ཡིན་ཞིང་། འཆི་བའི་ཚེའང་
ཚིག་རྐང་གཉིས་པོ་དེ་འདོན་གྱི་ཡོད། ཁ་ཆེ་རྣམས་ཀྱིས་ཞལ་འདོན་སྐབས་
དད་པའི་ཚིག་རྐང་གཉིས་པོ་བསྐྱར་ཟློས་ཡང་ཟློས་བྱེད་ཀྱི་ཡོད། ནང་ཆོས་
ནང་དེ་དང་ཕྱོགས་མཚུངས་པའི་ཁྱད་ཆོས་ནི་དཀོན་མཆོག་གསུམ་སྟེ་སངས་
རྒྱས་དང༌། ཆོས། དགེ་འདུན་གསུམ་ལ་སྐྱབས་སུ་འགྲོ་བ་དེ་ཡིན་རྒྱུ་རེད།
ནང་ཆོས་ནང་དཀོན་མཆོག་གསུམ་ལ་སྐྱབས་སུ་འགྲོ་བ་ནི་རང་གི་དད་པ་
བརྟན་དུ་གཏོང་ཕྱིར་ཡིན།
༢) སྨོན་ལམ་གསོལ་འདེབས། གསོལ་བ་འདེབས་པ་ནི། མེ་ཁཱ་ནང་གི་ཀཱ་བཱ་
(Kaaba) ལ་ཁ་ཕྱོགས་ཏེ་བྱེད་ཅིང་། དེའི་དམིགས་དོན་ནི་སོ་སོའི་སེམས་
ཨལ་ལཱཧ་ཐོག་སྒྲིམ་རྒྱུ་དང་། ཨལ་ལཱཧ་མཆོག་གི་བཀའ་དྲིན་དྲན་ཞིང་མཆོད་
པ་བྱས་ཏེ་ཨལ་ལཱཧ་ལ་རང་ངོས་ནས་འབྲེལ་བ་བྱ་ཚུལ་ཞིག་ཡིན། ཀོ་རན་
ལ་གཞིགས་ན། གསོལ་བ་འདེབས་པའི་ཕན་ཡོན་ནི་ངོ་ཚ་དང་བྱ་བ་ངན་
པ་ལ་འཇུག་པ་ལས་སྡོམ་པར་བྱེད། (ཀོ་རན། ༢༩།༤༠) སྨོན་ལམ་གསོལ་
འདེབས་ནི་ཉིན་གཅིག་ནང་ཐེངས་ལྔ་ངེས་པར་དུ་བྱེད་དགོས། འོན་ཏེ་སྐབས་
དང་དུས་ལ་ལྟོས་ནས་སྟབས་བསྟུན་བྱ་འོས་པའི་དམིགས་བསལ་འགའ་ཡོད།
ནང་པའི་སྲོལ་རྒྱུན་ནང་། དད་ལྡན་པ་རྣམས་ཀྱིས་ནང་པའི་གཞུང་ལས་ཚིག་
རྐང་འགའ་ངག་ནས་འདོན་པས། ཆོས་རྣམས་ཀྱི་རང་བཞིན་མི་རྟག་པ་དང་
འགྱུར་བའི་རང་བཞིན་ཡིན་པ་བློ་ལ་འཆར་བ་དང་། དེ་ལ་བརྟེན་ནས་རང་གི་
སེམས་མི་དགེ་བའི་བྱ་བར་འཇུག་པ་ལས་ཟློག་པར་བྱེད་ཀྱི་ཡོད། སྐབས་
འདིར་དངོས་སུ་ཉམས་ལེན་དགོས་པའི་ཡིད་ཀྱི་བྱ་བ་ནི་ངོ་ཚ་ཡོད་པ་དང་
གཞན་དོན་ལ་བསམ་བློ་གཏོང་རྒྱུ་དེ་ཡིན།
༣) སྦྱིན་པ། ཀོ་རན་ནང་དད་ལྡན་པ་ཚོས་སྦྱིན་པའམ་བསོད་སྙོམས་ཀྱི་ལས་སུ་
འཇུག་དགོས་ཞེས་བཀའ་བཏང་ཡོད། སྦྱིན་པ་ནི་ཉམ་ཐག་ལ་སྦྱིན་པ་གཏོང་
བའི་ཉམས་ལེན་ཡིན་ཞིང་། རང་གིས་ཐུབ་ན་གཞན་ལ་སྦྱིན་རྒྱུ་ནི་ལས་འགན་
ལྟ་བུར་གསུངས། གཞན་ལ་དཔལ་འབྱོར་སོགས་ཀྱི་དཀའ་ངལ་ཡོད་ཚེ་
རོགས་སྐྱོར་བྱ་རྒྱུ་དང་། སྤྱི་ཚོགས་ནང་གནས་སྟངས་འདྲ་མཉམ་མེད་པའམ་
་མ་སྙོམས་པ་རྣམས་མེད་པ་བཟོ་རྒྱུ་དེ་ཁ་ཆེ་རྣམས་ཀྱི་ལས་འགན་དུ་བརྩི་
གི་ཡོད། སྦྱིན་པའི་ནང་རང་གི་དཔལ་འབྱོར་གྱི་ཆ་ཤས་ཤིག་དབུལ་ཕོངས་
དང་། གཡོག་པོ། བུ་ལོན་ལེན་མཁན། འགྲུལ་སྐྱོད་པ་སོགས་ཐེ་བའི་དབུལ་
ཕོངས་སམ་དགོས་མཁོ་ཅན་ལ་སྦྱིན་སྲོལ་ཡོད། སྔ་མོ་ཁ་ཆེའི་སྤྱི་ཚོགས་
འགའ་ཞིག་ནང་ཞིང་པ་རྣམས་ཀྱིས་སྐྱབས་མེད་མགོན་མེད་ཚོར་ཕན་ཆེད་
རང་གི་ས་ཞིང་གི་ཆ་ཤས་ཤིག་ལ་ས་བོན་མ་བཏབ་པར་སྟོང་པར་འཇོག་
སྲོལ་ཡོད་ཅེས་ངོས་ལ་བཤད་བྱུང་། (མདོར་ན།ངོས་ཀྱི་བསམ་པར་ཇིའུ་དང་ཡི་ཤུའི་
གསུང་རབ་ནང་ཞལ་གདམས་འདྲ་པོ་ཞིག་ཡོད་རེད།) དེ་ནི་ངོ་མཚར་ཆེ་བ་ཞིག་རེད་
འདུག གང་ཡིན་ཟེར་ན། དད་ལྡན་པ་ཚོས་དབུལ་ཕོངས་ལ་སྦྱིན་པ་གཏོང་བ་
དང་ཆབས་ཅིག་དབུལ་ཕོངས་ཚོའི་ཆེ་མཐོང་ལ་གུས་བརྩི་ཞུ་གི་ཡོད། ཉམས་
ལེན་དེའི་ཆོས་ཕྱོགས་ཀྱི་དོན་ནི་རང་ལས་སྐྱོ་བ་ལ་སེམས་གཏིང་ནས་སྦྱིན་
པ་གཏོང་བར་གོ །ཁ་ཆེའི་ཆོས་ལུགས་ཀྱིས་སྦྱིན་པ་ནི། ཆོས་ཕྱོགས་ཀྱི་
ཉམས་ལེན་ནང་ནས་གཙོ་བོར་འཛིན་པ་དེ་དངོས་གནས་སྤོབས་པ་བྱེད་འོས་
པ་ཞིག་ཏུ་ངས་མཐོང་གི་འདུག ནང་ཆོས་ནང་སྦྱིན་པ་ནི། ཆོས་པ་གཤའ་མ་
ཞིག་གིས་ཐོག་མར་ཉམས་སུ་ལེན་དགོས་པའི་གནད་ཅིག་ཡིན་ཞིང་། དེ་གཞི་
ལ་བཞག་པའི་སྟེང་ནས་སྙིང་རྗེ་ཆེན་པོ་སྐྱེ་ཐབས་བྱེད་ཀྱི་ཡོད། བོད་བརྒྱུད་
ནང་བསྟན་ནང་། ཡར་དཀོན་མཆོག་ལ་མཆོད་པ་དང་། མར་ངན་སོང་ལ་སྦྱིན་
པ་གཏོང་དགོས་ཞེས་པའི་བཤད་སྲོལ་ཞིག་ཡོད། ཁ་ཆེའི་ཆོས་ལུགས་ནང་
གི་སྦྱིན་པའི་ཉམས་ལེན་དེ་དམིགས་བསལ་ཞིག་ཇི་ལྟར་ཆགས་སམ་ཞེ་ན།
དགེ་རྩ་ཚོགས་པ་དེ་ལུགས་མཐུན་གྱི་སྒྲིག་འཛུགས་སུ་བཙུགས་པ་དང་། དེ་
ལ་བརྟེན་ནས་དོན་དངོས་དང་བསམ་བློའི་བར་ཁྱད་ཆུང་དུ་གཏོང་གི་ཡོད།
༤) སྨྱུང་གནས། ཀོ་རན་ནང་གསུངས་པ་བཞིན་སྨྱུང་གནས་ལ་རིགས་གསུམ་
ཡོད་དེ། ཆོ་གའི་སྨྱུང་གནས། གུན་གསབ་བམ་བློ་འགྱོད་ཀྱི་སྨྱུང་གནས།
བྱ་བྲལ་གྱི་སྨྱུང་གནས་བཅས་ཡིན། ཆབས་ཅིག་ཉིན་གུང་རྗེས་སྨྱུང་གནས་
ལ་ཞུགས་པ་ནི་ནང་པའི་སྲོལ་རྒྱུན་ནང་གྲྭ་པ་ཞིག་གི་བསྲུང་བྱའི་ཡན་ལག་
གཅིག་ཡིན། ཁ་ཆེའི་ཆོས་ལུགས་ནང་དེ་ལྟའི་སྡོམ་སེམས་དེ་ཉམས་ལེན་པ་
ཚང་མར་གཅིག་གྱུར་དུ་གསུངས་པ་དང་། ལྷག་པར་དུ་རཱ་མཱ་དྷན་(Ramadan)
ཞེས་པའི་རྩ་ཆེའི་ཟླ་བ་དེའི་སྐབས་དམིགས་བསལ་དོ་ནན་བྱེད་པ་ནི་ཡིད་དུ་
འོང་བ་ཞིག་ཏུ་སྣང་།
༥) གནས་མཇལ། དྷུ་ཨལ་ཧི་ཇི་ཇཱ་(Dhu al-Hijijah) ཞེས་བྱ་བའི་ཁ་ཆེའི་
དམིགས་བསལ་ཟླ་བ་དེའི་སྐབས་གནས་ཁྱད་པར་ཅན་མེ་ཁཱ་གྲོང་ཁྱེར་
ནང་གནས་མཇལ་དུ་འགྲོ་སྲོལ་ཡོད། གལ་ཏེ་རང་ལ་མཐུན་རྐྱེན་ཡོད་ན།
གཟུགས་པོ་ཐང་པོ་ཡོད་པའི་ཁ་ཆེ་ཚང་མ་སོ་སོའི་མི་ཚེའི་ནང་གནས་མཆོག་
དེར་ཉུང་མཐར་གནས་མཇལ་ཐེངས་གཅིག་འགྲོ་དགོས་ཀྱི་ཡོད། གནས་
མཆོག་མེ་ཁཱ་ལ་མ་སླེབས་སྔོན་ཧ་ལམ་ཀི་ལོ་མི་ཊར་བཅུ་ཙམ་ན་ཡོད་པའི་
སྐབས། ངེས་པར་དུ་ཁ་ཆེའི་མཆོད་གོས་གྱོན་དགོས། གོས་དེ་ནི་དཀར་པོ་
ལྷེབ་ལྷེབ་གཉིས་ཡོད། གནས་མཇལ་དུ་སྐྱོད་སྐབས་ཆོ་ག་གཙོ་བོའི་ནང་
གནས་ཀཱ་བཱ་(Kaaba) ལ་སྐོར་བ་བདུན་བྱས་ཏེ། རྡོ་ནག་པོ་དེར་ལག་པ་
རེག་པ་དང་།དེ་ནས་སཱ་ཕཱ་རི་བོ་(Mount Safa) དང་མར་བཱ་རི་བོ་(Mount
Marwah) གཉིས་བར་ཡར་མར་ཐེངས་བདུན་འགྲོ་བ། དེ་བཞིན་མཚོན་དོན་
དུ་ཡུལ་མི་ནཱ་(Mina) ཞེས་བྱ་བའི་ནང་དམ་སྲིའམ་གདོན་གྱི་རིགས་ལ་རྡོ་
གཞུས་ཏེ་ཕྱིར་འབུད་སྲོལ་ཡོད། གཞན་ཡང་གནས་མཇལ་ནང་གནས་མེ་ཌི་
ནཱ་(Medina) ལ་གནས་གཟིགས་སུ་འགྲོ་བ་དང་། དེ་ནི་ཁ་ཆེའི་ཆོས་ལུགས་
ནང་གི་གནས་རྩ་ཆེ་ཤོས་གཉིས་པ་དེ་ཡིན། གནས་མཇལ་ནས་ཕྱིར་སོ་སོའི་
ཡུལ་དུ་ལོག་རྗེས་གུས་བརྩིའམ་ཆེ་བསྟོད་བྱེད་ཀྱི་ཡོད། ཁ་ཆེའི་སློབ་དཔོན་
རྣམས་ཀྱིས་གནས་མཇལ་དུ་འགྲོ་བ་ནི་ཨལ་ལཱཧ་དཀོན་མཆོག་ལ་དད་གུས་
ཡོད་པ་མཚོན་ཆེད་ཡིན་པ་ལས་སྤྱི་ཚོགས་ནང་མིང་དང་གྲགས་པའི་ཆེད་དུ་
མིན་ཞེས་བརྗོད་ཀྱི་འདུག གནས་མཇལ་དུ་འགྲོ་བར་ངོ་མཚར་ཆེ་བའི་ཁྱད་
ཆོས་གཅིག་ནི། དངོས་སུ་འགྲོ་སྐབས་གྲལ་རིམ་དང་། དཔལ་འབྱོར། རིགས་
རུས་སོགས་ཀྱི་ཁྱད་པར་ཅི་ཡང་མེད་པར། ཚང་མ་དཀོན་མཆོག་གི་མདུན་
དུ་འདྲ་མཉམ་ཡིན། ནང་ཆོས་ནང་གནས་མཇལ་དུ་འགྲོ་རྒྱུ་གཙོ་བོ་མིན་པ་
དང་སྒྲིག་འཛུགས་ཀྱི་ཐོག་ནས་གཏན་འབེབ་གང་ཡང་མེད། འོན་ཀྱང་སངས་
རྒྱས་བཅོམ་ལྡན་འདས་ཀྱི་སྐུ་ཚེ་དང་འབྲེལ་བའི་གནས་མཆོག་ཁག་དང་།
སྐྱེས་ཆེན་དམ་པ་དང་རྣལ་འབྱོར་བ་རྣམས་དང་འབྲེལ་བའི་རྩ་ཆེའི་གནས་
ཁག་ལ་མཆོད་མཇལ་དུ་སྐྱོད་པ་ནི་ཆོས་ཕྱོགས་ཀྱི་མི་ཚེའི་ཆ་ཤས་གལ་ཆེན་
པོ་ཞིག་ཏུ་ངོས་འཛིན་བྱེད་ཀྱི་ཡོད།

ཁ་ཆེའི་ཆོས་ལུགས་དང་ནང་ཆོས།

མ་མཐར་རྒྱ་གར་གྱི་ཉེ་བའི་གླིང་ཕྲན་ནང༌། ཁ་ཆེའི་ཆོས་ལུགས་དང་ནང་ཆོས་
དབར་གྱི་འབྲེལ་ལམ་གྱི་ལོ་རྒྱུས་ཁྲོད་བྱུས་ཉེས་ཀྱིས་ཁེངས་ཡོད། དབུས་ཨེ་ཤི་
ཡའི་ནང་གི་ཁ་ཆེ་བཙན་འཛུལ་བ་རྣམས་ཀྱི་ལག་ཏུ་ནང་ཆོས་སློབ་གཉེར་བྱེད་སའི་
བསྟི་གནས་ཆེ་ཁག་མང་པོ་ཞིག་འཐོར་བཤིག་ཕྱིན་ཡོད། མ་གཞི་ངོས་རང་གི་ཕ་
ཡུལ་ལ་མཚོན་ན། ནང་པའི་རྒྱལ་ཁབ་ཅིག་ཡིན་པ་གསལ་པོ་རེད། ཡིན་ནའང་
ཁ་ཆེའི་སྤྱི་ཚོགས་ཤིག་ཀྱང་བོད་ནང་ལོ་བཞི་བརྒྱ་ཙམ་གནས་པ་ཁ་ཤས་ཀྱིས་
ཤེས་ཀྱི་ཡོད། ལོ་རྒྱུས་སྨྲ་བ་ཁ་ཤས་ལ་གཞིགས་ན། དུས་རབས་བཅུ་གཉིས་པ་
ཙམ་ནས་ཀ་ཤི་མི་རི་ཁ་ཆེ་བོད་དབུས་སུ་གཞིས་ཆགས་ནས་ཡོད། དེ་ནི་༸རྒྱལ་
མཆོག་ལྔ་པ་ཆེན་པོའི་སྐུ་དུས་སུ་རེད། རྒྱལ་མཆོག་ལྔ་པ་ཆེན་པོ་ནི་ྋཏཱ་ལའི་བླ་
མའི་སྐྱེ་ཕྲེང་རིམ་བྱོན་གྱི་ནང་ནས་སྙན་གྲགས་ཆེ་ཤོས་ཤིག་ཡིན། སྐབས་དེར་ཁ་
ཆེའི་སྤྱི་ཚོགས་ཆ་ལག་ཡོངས་སུ་རྫོགས་པ་ཞིག་བོད་ནང་རྩ་བ་ཚུགས་ཡོད། དུས་
རབས་བཅུ་བདུན་པའི་དུས་དཀྱིལ་དུ་ཀ་ཤི་མིར་ནང་མུ་གེ་རྒྱ་ཁྱབ་ཏུ་བྱུང་ནས། ཁ་
ཆེ་མང་པོ་ཞིག་ལྷ་སར་སྐྱབས་བཅོལ་དུ་འགྲོ་དགོས་བྱུང་ཡོད། ྋརྒྱལ་མཆོག་ལྔ་
པ་ཆེན་པོས་ཁ་ཆེ་སྐྱབས་བཅོལ་བ་རྣམས་ལ་ཁ་ཆེ་ལྷ་ཁང་དང་དུར་སའི་ཆེད་དུ་
ས་ཆ་གནང་བ་དང་། ཁོ་རང་ཚོའི་ནང་ཁུལ་གྱི་ལས་དོན་ཐད་ལམ་སྟོན་བྱེད་མཁན་
ཚོགས་མི་ལྔ་ལས་གྲུབ་པའི་ཚོགས་པ་ཞིག་གསར་འཛུགས་བྱེད་བཅུག་སྟེ། ཁོ་
རང་ཚོ་རང་ལ་རྩོད་རྙོག་རྣམས་འདུམ་སྒྲིག་བྱེད་དབང་སྤྲད་པ། དཔྱ་ཁྲལ་ཆག་ཡང་
བཏང་བ་སོགས་ཀྱི་དམིགས་བསལ་ཐོབ་ཐང་གནང་ཡོད།
ངོས་རང་ལྷ་སར་ཕྲུ་གུའི་སྐབས་ནས་བཟུང་འཚར་ལོངས་བྱུང་བའི་སྐབས།
ས་གནས་བོད་རིགས་ཁ་ཆེ་རྣམས་དང་སྒེར་གྱི་འབྲེལ་བ་མང་པོ་བྱུང་། དེ་དག་
ལས་ཁ་ཆེ་གཅིག་ཆུ་ཚོད་རྙིང་པ་བཟོ་བཅོས་བྱ་རྒྱུར་ཧ་ཅང་མཁས་པོ་ཡོད།
སྐབས་དེར་ང་རང་ལ་ལྟེབ་ཚིགས་རྒྱག་རྒྱུ་ཡོད་པའི་ཆུ་ཚོད་ཅིག་ཡོད། ངའི་བསམ་
པར་ཆུ་ཚོད་དེ་ྋརྒྱལ་བ་གོང་མ་སྐུ་ཕྲེང་བཅུ་གསུམ་པ་མཆོག་གི་ཡིན་རྒྱུ་རེད།
ཆུ་ཚོད་དེ་ལ་སྐྱོན་ཤོར་བའི་སྐབས། ངས་བཟོ་བཅོས་རྒྱག་མཁན་ཁོ་རང་ལ་བཟོ་
བཅོས་བྱེད་རོགས་ཞེས་ཞུ་གི་ཡོད། ཁོང་གིས་བཟོ་བཅོས་ཟིན་རྗེས། རྒས་པོ་ཁོང་
གིས་ལོ་ན་གཞོན་པའི་༧ཏཱ་ལའི་བླ་མར། ཆུ་ཚོད་ཨམ་ཕྲག་ནང་འཁྱེར་མཁན་གྱི་
མི་སུ་འདྲ་ཞིག་ཡིན་རུང་། ཨམ་ཕྲག་ནང་སྒོ་ང་ཞིག་འཁྱེར་བ་ལྟར་གཟབ་གཟབ་
བྱེད་དགོས་ཞེས་བསླབ་བྱ་གནང་བྱུང་། སྡོད་ཚུགས་མེད་པའི་བྱིས་པ་ཞིག་ལ་དེ་
ནི་བསམ་བློ་ནན་པོ་གཏོང་དགོས་པ་ཞིག་ཆགས་སོང་། ཕྱི་ལོ་༡༩༥༩ ལོར་ངོས་
བོད་ནས་རྒྱ་གར་དུ་སྐྱབས་བཅོལ་ལ་ཡོང་བའི་སྐབས། ཁ་ཆེ་མང་པོ་ཞིག་ངའི་རྗེས་
སུ་བཙན་བྱོལ་ནང་ཡོང་ཡོད། ཁོང་ཚོ་བོད་མི་གཞན་ལ་ལྟོས་ནས་བོད་མི་རིགས་
ཀྱི་རང་དབང་གི་རྩ་དོན་ཐད་ལ་ཞེན་ཆུང་བ་ཡོད་པའི་དབང་གིས་ཡོང་མེད། ཁ་
ཤས་ཀྱིས་དུས་ཡུན་རིང་པོ་ཞིག་བཙན་བྱོལ་བོད་མིའི་གཞུང་ནང་སྲི་ཞུ་ཧུར་ཐག་
བསྒྲུབས་པ་དང་སྒྲུབ་བཞིན་པ་ཡིན།
ཕྱི་ལོ་༢༠༠༥ ལོར་ངོས་ཇོར་ཌན་(Jordan) ལ་ཐེངས་དང་པོ་བསྐྱོད་པའི་
སྐབས། སྙན་གྲགས་ཆེ་བའི་ཁ་ཆེའི་སྲོལ་རྒྱུན་སུ་ཕི་(Sufi) ཡི་མཁས་པ་ཞིག་
དང་སྒེར་གྱི་ཐོག་ནས་གྲོས་མོལ་ལྷུག་པོ་བྱེད་རྒྱུ་བྱུང་། ཁ་ཆེའི་ཆོས་ལུགས་ཀྱི་
རྣམ་གཞག་སྨྲ་བ་ཚོས་ནང་ཆོས་ནི་སེམས་དོན་རིག་པའི་སྲོལ་རྒྱུན་རླབས་ཆེན་
ཞིག་ཡིན་ཚུལ་སྟོན་པའི་ཁྱད་ཆོས་རྣམས་ཤེས་རྟོགས་བྱེད་ཕྱོགས་ཐད་དཔྱད་ཞིབ་
བྱ་རྒྱུར་ཁོང་ལ་དོ་དབྱིངས་ཧ་ཅང་ཆེན་པོ་འདུག འཇིག་རྟེན་ལས་འདས་པའི་བྱེད་
པོ་དཀོན་མཆོག་དང་རྟག་པའི་བདག་མི་འདོད་པ་དེས་ནང་ཆོས་ནི་ཁ་ཆེའི་ཆོས་
ལུགས་སོགས་ལས་ཐ་དད་དུ་གྱུར་བ་ངས་ངོས་ལེན་བྱེད་ཀྱི་ཡོད། འོན་ཀྱང་རིས་
སུ་མ་མཆིས་པའི་ལྟ་གྲུབ་དང་མི་འདྲ་བར། ནང་ཆོས་ནང་སེམས་ཅན་ཞིག་གི་
མཐར་ཐུག་གི་དམིགས་ཡུལ་མཚོན་པའི་ཐར་པ་(བྱང་ཆུབ་ཀྱི་གོ་འཕང་) ཞེས་པའི་
ལྟ་ཚུལ་ཞིག་ཡོད་པ་ངས་གསལ་འདོན་ཞུས་ཡོད། དེ་བཞིན་དཔེར་ན། སངས་རྒྱས་
དང་བྱང་ཆུབ་སེམས་དཔའ་ལྟ་བུའི་སྐྱེས་བུ་དམ་པའང་འདོད་ཅིང་། ཁོང་རྣམས་
ལ་དད་ལྡན་པ་ཚོས་མཆོད་པ་འབུལ་ཞིང་བྱིན་རླབས་ཞུ་གི་ཡོད། མཐར་དོན་དམ་
བདེན་པའི་ལྟ་ཚུལ་ཞིག་ཡོད་ཅིང་། དེ་ཆོས་པ་རྣམས་ཀྱིས་རིམ་གྱིས་རྟོགས་ཤིང་
ཐ་ན་རང་རྒྱུད་དུ་མངོན་དུ་བྱེད། ནང་པའི་གྲུབ་མཐའ་ཚང་མའི་ནང་གི་གལ་འགངས་
ཆེ་བའི་ཉམས་ལེན་གཅིག་ནི་སངས་རྒྱས་དང་། ཆོས། དགེ་འདུན་བཅས་ལ་སྐྱབས་
སུ་འགྲོ་རྒྱུ་དེ་ཡིན། ཆོས་ནི་སྐབས་དངོས་དང་། སངས་རྒྱས་ནི་སྐབས་སྟོན་པ་པོ།
དགེ་འདུན་ནི་སྐྱབས་སྒྲུབ་པའི་ཟླ་གྲོགས་བཅས་ཡིན་པ་ཤེས་མདོག་ཁ་པོ་རེད།
ལྷག་པར་དུ་ལེགས་སྦྱར་གྱི་ནང་པའི་སྲོལ་རྒྱུན་ནང་། སངས་རྒྱས་ཀྱི་སྐུ་གསུམ་གྱི་
རྣམ་གཞག་གིས་དཔག་ཏུ་ཡོད་པ་དང་མེད་པ། འཇིག་རྟེན་དང་འཇིག་རྟེན་ལས་
འདས་པ། ཀུན་རྫོབ་དང་དོན་དམ་པ་བཅས་ཀྱི་དབར་གྱི་འབྲེལ་བ་འགྲེལ་བཤད་
བྱེད་ཀྱི་ཡོད།
མཚན་ལ་འབུམ་རམས་པ་ཊིར་མི་ཛུ་ཌེ་ཡ་ལོ་(Dr. Tirmiziou Diallo) (ཞུ་
ཞིང་མཚན་སྙན་ཤིན་ཏུ་ཆེ་བའི་ཁ་ཆེའི་སློབ་དཔོན་ཁོང་དང་ངོས་དབར་བགྲོ་གླེང་
ལྷུག་པོ་ཞེ་དྲག་བྱེད་མྱོང་ཡོད།ཁོང་ནི་ནུབ་ཨ་ཕི་རི་ཁའི་ནང་གི་གྷེ་ནི་ཡཱ་(Guinea)
ཞེས་པའི་ནང་གི་ཕ་ཤུལ་བུ་འཛིན་བྱེད་མཁན་སུ་ཕི་(Sufi) ཆོས་ལུགས་ཀྱི་དབུ་
ཁྲིད་ཅིག་ཡིན་པ་དང་། ཁོང་གི་ཕ་ཡུལ་ནང་དམར་པོའི་སྲིད་གཞུང་གིས་བཙན་
འཛུལ་བྱས་པའི་རྗེས་ཇར་མན་ནང་སྐྱབས་བཅོལ་དུ་ལོ་མང་བཞུགས་དགོས་བྱུང་
འདུག མདོར་ན། ཁོང་གིས་རྒྱ་གར་བྱང་ཕྱོགས་དྷ་རམ་ས་ལར་ཡོད་པའི་ངོས་ཀྱི་
སྡོད་གནས་སུ་ང་རང་ཐུག་པར་ཕེབས་བྱུང་། ངེད་གཉིས་ཀྱིས་ཌེ་ཡེ་ལོའི་(Diallo)
སྲོལ་རྒྱུན་གྱི་སུ་ཕི་སྒོམ་སྒྲུབ་ཉམས་ལེན་ཐད་ལ་གོ་སྡུར་བྱས་པ་དང་། ཁྱད་པར་དུ་
སྙིང་རྗེའི་ཉམས་ལེན་ཐད་རྒྱབ་སྐྱོར་བྱེད་མཁན་ནུབ་ཨ་ཕི་རི་ཁའི་རྒྱུད་པའི་སྐོར་གོ་
སྡུར་ཞུས་པ་ཡིན། གཞན་ཡང་མཚན་ལ་པི་ཡཱ་རན་ཕི་ལི་ཌེ་(Piern Felad) ཞུ་
བའི་སུ་ཕི་སློབ་དཔོན་ཞིག་ང་རང་ཐུག་འཕྲད་དུ་ཕེབས་བྱུང་། ཁོང་དང་མཉམ་དུ་སྔ་
མོ་ཕ་རན་སི་དང་ཨ་རིའི་ནང་བགྲོ་གླེང་བྱེད་མྱོང་ཡོད། ངེད་གཉིས་ཀྱིས་སུ་ཕི་ཡི་
ངོ་མཚར་ཆེ་བའི་སྲོལ་རྒྱུན་དང་ནང་པའི་ཐེག་ཆེན་གྱི་སྒོམ་ཉམས་ལེན་ངེས་ཅན་
འགའི་དབར་གྱི་འདྲ་ཆོས་ཐད་གོ་བསྡུར་ཞུས་པ་ཡིན།

ཁ་ཆེའི་ཆོས་ལུགས་ནང་སྙིང་རྗེ།

ངོས་དང་འདྲ་བའི་ཕྱི་མི་ཞིག་ལ་ཁ་ཆེའི་ཆོས་ཀྱི་ངོ་མཚར་ཆེ་བའི་ཁྱད་ཆོས་གཅིག་
ནི༑ ཆོས་ཕྱོགས་དང་བཟང་སྤྱོད་ཀྱི་རྩ་འཛིན་ཞིག་ཏུ་སྙིང་རྗེར་གཅེས་འཛིན་བྱེད་པ་
དེ་ཡིན། ཀོ་རན་གྱི་འགོ་འཛུགས་ཀྱི་ཡིག་ཕྲེང་ནང་། ཡང་ནས་ཡང་དུ་སྙིང་རྗེ་ཚིག་
ཏུ་འདོན་བཞིན་“བྱམས་པ་དང་སྙིང་རྗེའི་བདག་ཉིད་”དཀོན་མཆོག་གི་མཚན་སྨྲས་
ནས་གསོལ་བ་འདེབས་ཀྱི་འདུག (དེ་ནི་ལེའུ་རེ་རེའི་འགོ་འཛུགས་སྐབས་ཐོན་གྱི་ཡོད།)
འགོ་འཛུགས་ཀྱི་ཡིག་ཕྲེང་ཙམ་མ་ཡིན་པར། དཀོན་མཆོག་གི་སྙིང་རྗེ་སྟོན་པའི་
བརྗོད་པ་མང་དུ་ཡོད་དེ། དཔེར་ན། “དཀོན་མཆོག་གི་གཟི་བྱིན་དང་བྱམས་པ། ཁོང་
གི་སྙིང་རྗེ་དང་དགོངས་ཡངས།” ཡང་ན། “དཀོན་མཆོག་ནི་གང་གི་རྗེས་འབྲང་པ་
རྣམས་ལ་སྙིང་རྗེ་ཆེ་བ་བཅས་”ལྟ་བུའོ། །ཀོ་རན་ནང་དཀོན་མཆོག་ལ་མགོ་བཅོལ་
བའི་ལམ་གྱི་ཐོག་ནས་སྙིང་རྗེ་སྦྱོང་ཚུལ་སློབ་ཅིང་། དེའང་གང་ཟག་རང་ཉིད་དཀོན་
མཆོག་གིས་བྱམས་པ་དང་སྙིང་རྗེའི་ཐོག་ནས་གཞན་དོན་སྒྲུབ་པའི་ལག་ཆ་ལྟ་བུར་
གྱུར་བའི་ཐོག་ནས་སློབ་དགོས།
ང་ཚོས་སྙིང་རྗེ་ནི་ཁ་ཆེའི་ཆོས་ལུགས་ནང་སེམས་དོན་རིག་པའི་རིན་ཐང་
གཙོ་བོ་ཞིག་ཏུ་ངོས་འཛིན་ཐུབ་ན། ཁ་ཤས་ཀྱིས་ཁ་ཆེའི་ཆོས་དེ་གདོད་མ་ནས་
འཚེ་བ་ཅན་ཞིག་རེད་ཟེར་འགྲེལ་བཤད་རྒྱག་འདོད་མཁན་རྣམས་ཀྱི་གཞན་དབང་
དུ་མི་འགྲོ། དེའི་ཁོངས་སུ་ཁ་ཆེའི་ཆོས་ལུགས་དེ་དྲག་རྩུབ་ཅན་གྱི་ཆོས་ཤིག་རེད་
ཟེར་མཁན་སྲོལ་རྒྱུན་དེ་གའི་ནང་གི་མི་ཡོད་ལ་ཕྱི་མི་ཡང་ཡོད། ངའི་བསམ་པར་ཁ་
ཆེའི་ཆོས་ལུགས་ནང་སྙིང་རྗེར་གཙིགས་ཧ་ཅང་ཆེན་པོ་བྱེད་པ་དེར་མངོན་བསྟོད་
བྱ་རྒྱུ་ནི་དགུ་པའི་བཅུ་གཅིག་གི་དོན་རྐྱེན་ལྷག་པའི་རྗེས་ཧ་ཅང་གལ་ཆེན་པོ་ཡིན།
དོན་རྐྱེན་དེ་ལྷག་ནས་ལོ་འཁོར་དུས་དྲན་ཐེངས་དང་པོའི་སྐབས། ཝ་ཤིང་ཊོན་ཌི་
སི་(Washington D.c.) ནང་རྒྱལ་ཡོངས་ཀྱི་ཡི་ཤུའི་ལྷ་ཁང་ནང་ངས་སྐད་ཆ་
བཤད་པ་དང་། གོ་སྐབས་དེ་བཟུང་ནས། དེང་སང་བརྒྱུད་ལམ་ཆེ་ཁག་བརྒྱུད་ཉིན་
རེ་ལས་མ་བསྡད་པར་ཁ་ཆེའི་ཆོས་ལུགས་དེ་དྲག་རྩུབ་ཅན་གྱི་ཆོས་ཤིག་རེད་ཟེར་
འགྲེལ་བརྗོད་བྱེད་པར་ཨ་རི་བ་རྣམས་ཀྱིས་ཡིད་ཆེས་བྱེད་རྐྱང་མ་བྱེད་ཅེས་ངས་
ཁ་བརྡ་བསླབ་བྱ་བྱེད་རྒྱུ་བྱུང་། ཁ་ཆེའི་མི་རིགས་ཉུང་ཤས་ཤིག་གིས་ཐབས་སྐྱོ་
བའི་དགུ་པའི་བཅུ་གཅིག་གི་དོན་རྐྱེན་དེ་བརྩམས་པ་རྒྱུ་མཚན་དུ་བྱས་ཏེ། ཁ་ཆེའི་
མི་རིགས་ཚང་མ་དྲག་སྤྱོད་པ་རེད་ཟེར་ན་འགྲིག་གི་མེད། སྡོད་མ་ཚུགས་པའི་ཁ་
ཆེ་ཉུང་ཤས་ཤིག་གིས་ཁ་ཆེའི་སྲོལ་རྒྱུན་ནམ་མི་རིགས་ཡོངས་རྫོགས་མཚོན་ཐུབ་
ཀྱི་མེད། མི་ཁ་ཤས་ཀྱི་ནོར་འཁྲུལ་གྱིས་རྐྱེན་པས་ཚང་མར་སྐྱོན་འདོགས་བྱེད་པ་
ནི་དྲང་པོ་མ་རེད། དེ་བཞིན་ཁྲིམས་མེད་ལུགས་མེད་བྱེད་མཁན་ཉུང་ཤས་ཤིག་ནང་
ཆོས་དང་། ཡི་ཤུ། ཇིའུ་ཆོས་ལུགས། ཧིནྡུའི་ཆོས་ལུགས་བཅས་ཆོས་ལུགས་ཚང་
མའི་ནང་མཐོང་རྒྱུ་ཡོད་ཅེས་ངས་དྲན་སྐུལ་བྱས་པ་ཡིན།
ཆོས་ལུགས་ནང་ཁུལ་གྱི་གོ་རྟོགས་དང་མཛའ་མཐུན་གོང་མཐོར་གཏོང་
རྒྱུར་ངོས་ལ་དམ་བཅའ་བརྟན་པོ་ཡོད་པ་ལྟར། ཝ་ཤིང་ཊོན་ཌི་སི་(Washing-
ton D.c.) ནང་ལོ་འཁོར་དུས་དྲན་དེ་ནས་བཟུང་། ཁ་ཆེའི་རྗེས་འཇུག་པ་རྣམས་ཀྱི་
སེམས་ནང་སོ་སོ་འཛམ་གླིང་ནང་གི་ཆོས་ལུགས་ཆེ་ཁག་གི་གྲལ་ནས་བུད་པ་ལྟ་
བུར་མི་ཚོར་བ་དང་། གཞན་རྣམས་ཀྱིས་ཁ་ཆེའི་ཆོས་ལུགས་ཀྱི་འཚེ་བ་མེད་པའི་
རང་བཞིན་ཤེས་རྟོགས་ཡོང་རྒྱུར་སྐུལ་འདེད་ཀྱི་དམིགས་ཡུལ་དང་བཅས། ངས་
ཁ་ཆེའི་ཆོས་ལུགས་ཀྱི་ཁྱབ་ཁོངས་ནང་དུའང་འབྲེལ་བ་གང་ཐུབ་བྱས་པ་ཡིན། རྒྱ་
གར་ནང་ཁ་ཆེའི་སྤྱི་ཚོགས་ཀྱི་ངོས་ནས་དམིགས་བསལ་ཆོས་ལུགས་ནང་ཁུལ་གྱི་
བྱེད་སྒོར་དོ་སྣང་ཧ་ཅང་ཆེན་པོ་བྱེད་ཅིང་། ཆོས་ལུགས་གཞན་གྱི་ཉམས་ལེན་པ་
རྣམས་ལ་དགའ་བསུ་ཞུ་གི་ཡོད།
ཉེ་ཆར་ལྡི་ལིར་ཇཱ་མཱ་མཱ་སི་ཇིད་(Jama Masjid) ཞེས་པའི་ཁ་ཆེའི་མཆོད་
ཁང་ནང་ཞྭ་མོ་དཀར་པོ་གྱོན་ནས་མཆོད་བྱེད་སྲོལ་ཡོད་པའི་སྨོན་ལམ་འདུ་ཚོགས་
ཤིག་གི་སྐབས་ང་རང་བཅར་རྒྱུ་བྱུང་། སྐབས་དེར་ཁོང་ཚོས་དགའ་སྤྲོའི་ངང་ནས་
ངོས་ལ་མཛའ་བརྩེའི་སྣེ་ལེན་ཧ་ཅང་ཡག་པོ་བྱས་བྱུང་། དེ་བཞིན་དགུ་པའི་བཅུ་
གཅིག་གི་དོན་རྐྱེན་རྗེས། ལྡི་ལི་གསར་པའི་ནང་རྟེན་གཞི་བྱས་པའི་ཇཱ་མའི་ཨི་
སི་མེལ་(Jamai Ismail) ཁ་ཆེའི་གཙུག་ལག་སློབ་གྲྭ་ཆེན་མོའི་ནང་འཛམ་གླིང་
གི་ཆོས་ལུགས་ཞེས་པའི་བརྗོད་གཞིའི་ཐོག་ཆོས་ལུགས་ནང་ཁུལ་གྱི་ཚོགས་
ཆེན་ཞིག་ལ་ང་རང་མགྲོན་འབོད་བྱས་བྱུང༌། སྐབས་དེར་ཕན་ཚུན་འབྲེལ་བ་དང་
བགྲོ་གླེང་བྱ་རྒྱུར་བཅོས་མིན་གྱི་འདུན་པ་ཆེན་པོ་ཡོད་པའི་ཚོར་སྣང་ཆེན་པོ་བྱུང་།
རྒྱལ་སྤྱིའི་རིམ་པའི་ཐོག་ནས་ཁ་ཆེའི་ཆོས་ལུགས་དང་ནུབ་ཕྱོགས་ཀྱི་སྤྱི་ཚོགས་
གཉིས་ཀའི་ནང་གྲུབ་འབྲས་གཟེངས་སུ་ཐོན་པའི་གྲགས་ཆེན་གྱི་མི་སྣ་མང་པོ་ཞིག་
ཡོད། དཔེར་ན། སི་ཡཱ་ཌེ་ཧུ་སིན་ནཱ་སིར་(Seyyed Hossein Nasr) ལྟ་བུ་
སུ་ཕི་མཁས་དབང་དང་ཨ་རིའི་སློབ་དཔོན་ཆེན་པོ་ཞིག་ཡིན་ཞིང་རླབས་ཆེན་གྱི་
བྱ་གཞག་སྒྲུབ་ཐུབ་ཀྱི་ཡོད། ཤར་ཕྱོགས་དང་ནུབ་ཕྱོགས་ཀྱི་སྲོལ་རྒྱུན་ཐད་ཁོང་
གི་རྣམ་དཔྱོད་ཡངས་པའི་འགྲེལ་བཤད་དང་གཏིང་ཟབ་པའི་ཐུགས་རྒྱུས་ལ་ང་རང་
རྟག་ཏུ་ཡིད་སྨོན་ཆེན་པོ་ཡོད། དེ་བཞིན་ཐེངས་ཤིག་ཨེ་ཊ་ལེན་ཊཱའི་(Atlanta)
ནང་ཆགས་པའི་ཨེ་མོ་རི་(Emory) གཙུག་ལག་སློབ་གྲྭའི་ནང་། ཚན་རིག་དང་
ཆོས་ལུགས་ཀྱི་ཚོགས་ཆེན་ཞིག་གི་སྐབས། མཚན་སྙན་ཆེ་བའི་ཁ་ཆེའི་མཁས་
དབང་སྐུ་ཞབས་ཨབ་དྷུ་ལཱ་ཧི་ཨཱ་མེ་ཌེ་ཨན་ནིམ་(Abdullahi Ahmed An-
Na'im) མཆོག་གིས་ཁ་ཆེའི་ཆོས་ལུགས་ཀྱི་སྙིང་པོ་འགྲེལ་བརྗོད་ཧ་ཅང་གསལ་
པོ་གནང་བ་དང་། དེ་བཞིན་ཆོས་ལུགས་དེ་དང་འབྲེལ་བའི་ཡོངས་གྲགས་ཀྱི་ལོག་
རྟོག་གམ་གོ་ལོག་ཐད་ལན་འདེབས་ཧ་ཅང་གནད་ལ་ཁེལ་པོ་ཞིག་གནང་སོང་།
ཁ་ཆེའི་ཆོས་ལུགས་དང་ཆོས་ལུགས་གཞན་རྣམས་ཀྱི་དབར་མཛའ་འབྲེལ་
དམ་པོའམ་ཉེ་པོ་ཞིག་བསྐྲུན་ཕྱིར་ངོས་ཀྱིས་འབད་བརྩོན་བྱེད་ཞོར་དུ་ཕྱི་ལོ་༢༠༠༦
ལོར་སན་ཕ་རན་སི་སེ་ཁོ་(San Francisco) ནང་། དཀྱིལ་ཤར་ཡུལ་གྲུ་དང་
ཨ་ཕི་རི་ཁའི་རྒྱལ་ཁབ་ཁག་ནས་ཁ་ཆེའི་ཆོས་ལུགས་ཀྱི་དབུ་ཁྲིད་དང་མཁས་
པ་མང་པོ་པ་ལྷན་འཛོམས་ཀྱི་ཚོགས་འདུ་ཞིག་ལ་ངོས་རང་བཅར་བ་ཡིན། ཚོགས་
འདུ་དེ་ནི་ངོས་ཀྱི་གྲོགས་པོ་ཁ་ཆེའི་ཆོས་ལུགས་ཀྱི་མཁན་པོ་མེ་ཧེ་ཌི་ཁོ་རཱ་སཱ་
ནི་(Mehdi Khorasani) ལགས་ཀྱིས་གོ་སྒྲིག་ཞུས་འདུག ཁོང་ནི་ཁེ་ལི་ཕོར་ནི་
ཡཱའི་(California) ནང་གི་མེ་རིན་རྫོང་(Marin County) གི་མཁན་པོ་ཞིག་
ཡིན་པ་དང་། ཚོགས་འདུར་བྱང་ཨ་རིའི་ནང་གི་ཆོས་ལུགས་ནང་ཁུལ་དང་ཁ་ཆེའི་
སྤྱི་ཚོགས་ཀྱི་མནའ་འབྲེལ་མཐུན་ཚོགས་ཀྱི་རྒྱལ་ཡོངས་ཚོགས་གཙོ་སྐུ་ཞབས་
སཱ་ཡི་ཌ་སི་ཌི་(Sayyid Syeed) ལགས་ཀྱང་ཚོགས་བཅར་ཞུས་འདུག མ་ཟད་
ངོས་ཀྱི་གྲོགས་པོ་རྙིང་པ་ཆོས་ལུགས་ཀྱི་གྲགས་ཅན་མཁས་པ་སྐུ་ཞབས་ཧཱུ་སེ་
ཊན་སི་མིཐ་(Huston Smith)ལགས་ཐེ་བའི་ཆོས་ལུགས་གཞན་གྱི་སྐུ་ཚབ་མང་
པོ་ཕེབས་འདུག ཚོགས་འདུའི་སྐབས་ཆོས་ལུགས་སོ་སོའི་དད་ལྡན་པ་རྣམས་ལ་
གོ་རྟོགས་དང་སྙིང་རྗེའི་ཚོར་བ་གོང་མཐོར་གཏོང་བ་བརྒྱུད་ཆོས་ལུགས་ནང་ཁུལ་
གྱི་མི་བཟོད་པའི་གནས་སྟངས་དེ་མེད་པ་བཟོ་ཕྱོགས་ཐད་གོ་སྡུར་བྱས་པ་རེད།
སྐབས་དེར་ངས་སྙིང་རྗེ་ནི་ཁ་ཆེའི་ཆོས་ཀྱི་ལྟེ་བར་གནས་པ་ང་རང་གི་མཐོང་ཚུལ་
ཐད་ནན་བཤད་བྱས་པ་དང་། སྙིང་རྗེ་ཆེ་བ་དང་ཞི་བདེས་ཁེངས་པའི་འཛམ་གླིང་
ཞིག་བསྐྲུན་ཆེད་འཛམ་གླིང་ནང་གི་རླབས་ཆེན་ཆོས་ལུགས་ཁག་གི་རྗེས་འཇུག་
པ་རྣམས་ཀྱིས་རང་རང་སོ་སོའི་ནུས་པ་མཉམ་དུ་སྤུངས་རྒྱུའི་དུས་ལ་སླེབས་ཚུལ་
ཐད་ངས་ནན་བརྗོད་བྱས་པ་ཡིན།
སྒེར་གྱི་འབྲེལ་ལམ་གྱི་ནུས་པར་ཡིད་ཆེས་ཐོག་ནས་ཉེ་ཆར་ང་རང་རཱ་ཇཱ་སི་
ཐན་(Rajasthan) ནང་ཨཇ་མེར་ཤཱ་རིབ་(Ajmer Sharif) ལྷ་ཁང་ནང་དུས་
སྟོན་ཆེན་པོ་ཞིག་ལ་བཅར་བ་ཡིན། ལྷ་ཁང་དེ་ནི་རྒྱ་གར་ནང་སུ་ཕི་ཆོས་ལུགས་ཀྱི་
གནས་རྩ་ཆེ་ཤོས་ཤིག་ཡིན། སུ་ཕི་སྐྱེས་བུ་དམ་པ་ཁེ་ཝ་ཇཱ་མུ་ནུ་ཌིན་ཆི་ཤི་ཊིའི་
(Khwaja Mu’inuddin Chishti) ཡུ་ཨརསེ་(Urs) ཞེས་པའི་དགོངས་རྫོགས་
ཀྱི་དུས་དྲན་མཚན་གཅིག་རིང་སྨོན་ལམ་གསོལ་འདེབས་བྱེད་པའི་སྐབས་དེར་རྒྱ་
གར་གྱི་ཉེ་བའི་གླིང་ཕྲན་ཁག་གི་ས་ཁུལ་ཚང་མ་ནས་ཁ་ཆེའི་གནས་སྐོར་བ་རྣམས་
མཉམ་ཞུགས་བྱེད་ཅིང་། སྨོན་ལམ་གྱི་དུས་དྲན་དེ་དགོང་མོ་ཆུ་ཚོད་༡༠ ནས་
འགོ་ཚུགས་ཏེ་ཞོགས་པ་ཆུ་ཚོད་༦ བར་ཚོགས་སྲོལ་འདུག སྐབས་དེར་གནས་
སྐོར་བ་སྟོང་ཕྲག་བརྒྱ་ལྷག་འཛོམས་ནས་གཅིག་གྱུར་གྱིས་དད་གུས་བྱེད་པ་དེ་
ངོས་ལ་མཚོན་ན། སེམས་དོན་གྱི་མྱོང་བ་གཏིང་ཟབ་ཤོས་ཤིག་ཏུ་སྣང་། ལོ་འཁོར་
གྱི་འདུ་འཛོམས་དེར་འཛམ་གླིང་ནང་གི་ཁ་ཆེའི་ལུང་པ་ཚང་མ་ནས་དད་ལྡན་
སྐྱེས་བུ་རྣམས་འཛོམས་ཏེ་མེ་ཁཱ་ཕུད་ཁ་ཆེའི་འདུ་འཛོམས་གཞི་རྒྱ་ཆེ་ཤོས་ཤིག་
ཆགས་ཡོད། ལྡི་ལིར་གཅེར་བུ་པའི་སློབ་དཔོན་དམ་པ་ཨཱཙཱརྱ་སུ་ཤིལ་ཀུ་མཱར་
(Acharya Sushil Kumar) ལགས་ཀྱི་དུས་དྲན་མཛད་སྒོའི་སྐབས། ཁ་ཆེའི་ཆོས་
ལུགས་ཀྱི་མཁན་པོ་ཨཇ་མར་ཨེསེ་ཨེམ་དྷི་བན་སཱ་ཡིད་ཛེ་ནུལ་ཨ་བེ་ཌིན་ཨ་
ལི་ཁན་(Ajmer S.M. Dewan Sayyid Zainul Abedin Ali Khan)མཆོག་ང་
དང་ཐོག་མར་མཇལ་བ་དང་། ངེད་གཉིས་དབར་མཛའ་འབྲེལ་ཟབ་མོ་ཡོད་པ་ཚོར་
ཞིང་ཁོང་གིས་ངོས་ལ་གནས་སྐོར་དུ་ཤོག་ཅེས་མགྲོན་འབོད་གནང་བྱུང་།
ཕྱིས་སུ་ཕྱི་ལོ་༢༠༠༨ ལོར་ལྡི་ལི་གསར་པའི་ནང་དྲག་སྤྱོད་རིང་ལུགས་ཐད་
ཚོགས་ཆེན་ཞིག་ལ་ངོས་མཉམ་ཞུགས་བྱེད་རོགས་ཞེས་མགྲོན་འབོད་གནང་བྱུང་
བས་ངོས་ལ་སེམས་འགུལ་ཚད་མེད་ཐེབས་བྱུང་། ཚོགས་ཆེན་དེ་ནི་ཇཱ་མཱ་མཱ་
སེ་ཇིད་(Jama Masjid) གཅིག་སྒྲིལ་ཚོགས་པ་ཞེས་པས་གོ་སྒྲིག་ཞུས་པ་དང་།
ཚོགས་འདུར་ཨིན་ཌོ་ནི་ཤི་ཡ་དང་། ཨབ་གྷ་ནི་སི་ཐན། པ་ཀི་སེ་ཐན། ཇོར་ཌན་
(Jordan) བཅས་ཀྱི་ཁ་ཆེ་མང་པོ་ཞིག་ཕེབས་འདུག སྐབས་དེར་ངོས་ནས་ཆོས་
ལུགས་སོ་སོའི་མིང་ཐོག་ནས་དྲག་སྤྱོད་ནི་འཛམ་གླིང་ནང་གི་ཆོས་ལུགས་ཁག་
གིས་དབུ་ཁྲིད་རྣམས་ཀྱིས་ངོས་ལེན་ཐུབ་ཐབས་རྩ་བ་ནས་མེད་པ་ཞིག་ཡིན་ཞེས་
ཁྱབ་བསྒྲགས་བྱ་རྒྱུའི་གལ་ཆེའི་རང་བཞིན་སྐོར་ལ་ནན་བཤད་བྱས་པ་ཡིན། དེར་
མ་ཟད་སྙིང་རྗེ་ནི་ཆོས་ལུགས་ཚང་མའི་ནང་གཞི་རྩའི་རྩ་འཛིན་གལ་ཆེ་ཤོས་ཤིག་
ཡིན་པར་དབུ་ཁྲིད་རྣམས་ཀྱིས་རྟག་ཏུ་ནན་བརྗོད་བྱེད་རྒྱུ་ཤིན་ཏུ་གལ་ཆེ།
ཁ་ཆེའི་ཆོས་ལུགས་ཀྱི་ཕྱི་ནང་གཉིས་ཀར་ཇི་ཧཱ་ད་(Jihad) ཞེས་པའི་ལྟ་ཚུལ་
དེས་ཁ་ཆེའི་ཆོས་ལུགས་ནི་ཆོས་ལུགས་གཞན་ལས་དྲག་ཤུགས་ཆེ་བར་འགྲེལ་
པ་ངས་ཤེས་རྟོགས་བྱུང་། ལྟ་ཚུལ་དེ་ལ་གཤམ་གྱི་ཚིགས་བཅད་འདི་འདྲ་བའི་ཐོག་
ནས་ཚིག་ལ་ཚིག་བཞག་སྟེ་འགྲེལ་བཤད་རྒྱག་དགོས་ཀྱི་ཡོད། དེ་ཡང་ཀོ་རན་
ལས། ཆོས་པ་གཤའ་མ་རྣམས་ཀྱིས་དཀོན་མཆོག་གི་དོན་དུ་འཐབ་རྩོད་བྱེད། འོན་
ཏེ་ཐེ་ཚོམ་ཅན་ཚོས་བདུད་ཀྱི་ཆེད་དུ་འཐབ། དེས་ན་བདུད་ཀྱི་གྲོགས་ལ་འཐབ་
འཛིང་བྱེད་དགོས་ཞེས་གསུངས་ཡོད། དེ་ལྟའི་སྒྲ་བཤད་སྲིད་པ་ཡིན། འོན་ཀྱང་
ཁ་ཆེའི་མཁས་པ་ཞིག་གིས་ངོས་ལ་གསུངས་དོན། ཇི་ཧཱ་ད་རྩ་ཆེའི་དམག་འཁྲུག་
(holy war) ཅེས་པའི་ཚིག་གི་འགྲེལ་པ་གཞན་ཡང་ཡོད་དེ། དེ་ནི་ནང་སེམས་
དོན་གྱི་འཐབ་རྩོད་ཞིག་ལ་གོ་དགོས་ཞེས་གསུངས་བྱུང་བས་ཚིག་ཇི་བཞིན་གོ་བ་
བླངས་ན། ཀོ་རན་ནང་ཡང་ནས་ཡང་དུ་བྱམས་པ་དང་སྙིང་རྗེ་ཅན་ཞེས་བོས་ཏེ་ཨལ་
ལཱཧ་དཀོན་མཆོག་ལ་གསོལ་བ་འདེབས་པ་དང་མི་མཐུན་པར་སྙམ།

བསམ་སྒོམ་གྱི་ཉམས་ལེན།

ཁ་ཆེའི་སྲོལ་རྒྱུན་ནང་གི་མཚན་སྙན་ཆེ་ཤོས་ཀྱི་སློབ་དཔོན་ཞིག་ནི། ཇི་ལཱ་ལུ་
ཌིན་རུ་མི་(Jelaluddin Rumi, 1207-1273) ལགས་རེད། ཁོང་ནི་ཕུལ་བྱུང་
སྙན་ངག་པ་ཞིག་ཡིན་ཞིང་། ཁོང་གི་གསུང་རྩོམ་ངས་མཇལ་མྱོང་ཡོད། ཁོང་ལ་
མེ་ལཱ་ནཱ་(Mevlana)ཞེས་འབོད་ཅིང་། ཨབ་གྷ་ནི་སི་ཐན་ནང་སྐྱེས་པ་དང་པར་
ཤི་ཡའི་སྐད་ཡིག་ནང་གསུང་རྩོམ་བྲིས་ཏེ། མི་ཚེ་མང་ཆེ་བ་ཊར་ཀི་(Turkey)
ནང་གི་ཡུལ་ཀོན་ཡཱ་(Konya) ཞེས་པའི་ནང་བཞུགས། ཡི་ཤུའི་སྲོལ་རྒྱུན་ནང་
ཇོན་ཨོཕ་ཁོ་རོ་སེའི་(John of the Cross) གསུང་རྩོམ་དང་འདྲ་བར། རུ་མི་
(Rumi) ཡི་སྙན་ངག་ནི་ཉམས་དང་སེམས་དོན་གྱི་གོ་བ་སོགས་ཀྱི་ཐད་ནས་ངོས་
ཀྱི་བོད་པའི་སྲོལ་རྒྱུན་ནང་གི་ཆོས་ཀྱི་ཉམས་མགུར་དང་འདྲ་པོ་འདུག དཔེར་ན།
བོད་བརྒྱུད་ནང་བསྟན་ཁྲོད་བླ་མ་དང་སློབ་མའི་དཔེ་བཞིན་དུ་རུ་མི་ཡི་སྲོལ་རྒྱུན་
ནང་གཅིག་ལན་གཅིག་འཇལ་བྱེད་པའི་བྱམས་བརྩེས་དགེ་རྒན་དང་སློབ་མའི་
དབར་གྱི་འབྲེལ་བ་མཚོན་གྱི་ཡོད།
བྱེ་བྲག་ཏུ་རུ་མིས་ཁོ་རང་གི་གྲོགས་པོ་དང་དགེ་རྒན་ཤེམ་སེ་ཏཱ་བི་རིཛ་
(Shams_Tabriz) ལ་ཆེ་བསྟོད་ཀྱི་ཚུལ་དུ་སྙན་ངག་གི་དེབ་ཅིག་བྲིས་ཡོད། དེས་
ངོས་ལ་བོད་པའི་ཉམས་མགུར་གྱི་དཔེ་མང་པོའི་ནང་སོ་སོའི་བླ་མ་བཞུགས་མེད་པའི་
སྐབས་ཉམས་ལེན་པ་རྣམས་ལ་དོན་གཉེར་གྱི་འདུན་པ་ཇི་ཡོད་དྲན་སྐུལ་བྱས་བྱུང་།
དཔེར་ན། དུས་རབས་བཅུ་གཅིག་པའི་ནང་རྗེ་བཙུན་མི་ལ་རས་པས་ཁོ་རང་གི་བླ་
མར་བསྟོད་པའི་སྙན་ངག་སྙིང་རྗེ་པོ་ཞིག་བྲིས་ཡོད་པ་འདི་བསམ་བློ་གཏོང་གི་ཡོད།
ཕ་བླ་མའི་ཞལ་མཐོང་གསུང་ཐོས་པས།།
སྤྲང་པོའི་སྙིང་རླུང་ཉམས་སུ་ཤར།།
བླ་མའི་རྣམ་ཐར་དྲན་པ་ཡིས།།
རྟོགས་པ་མོས་གུས་གཏིང་ནས་སྐྱེས། །ཞེས་གསུངས།
འདི་ལྟ་བུའི་སེམས་དོན་གྱི་བརྩེ་བ་དང་རང་གི་ཆོས་གྲོགས་དང་ཁ་བྲལ་བའི་ཚོར་
ཤུགས་དྲག་པོ་དེ་རུ་མི་ཡི་སྙམ་རྩོམ་གྱིས་མཚོན་པ་དང་། ཁོང་གི་སྙན་ངག་ནི་
སེམས་ནང་བློ་སྟོབས་སྤེལ་མཁན་ཞིག་ཏུ་བརྩིས་ཏེ། རྒྱུན་དུ་ཆོས་ལུགས་ནང་ཁུལ་
གྱི་སྨོན་ལམ་འདུ་ཚོགས་སྐབས་འདོན་སྲོལ་ཡོད་པ་ནི།
ཁྱེད་(དཀོན་མཆོག་)ཀྱི་ཡོན་ཏན་མཐོང་བ་དང་། དད་པའི་སྤུ་ལོང་གཡོས་ཏེ། ངས་
ཕྲེང་བའང་ཟུར་དུ་བསྐྱུར་ནས། ཁྱེད་ལ་བསྟོད་དབྱངས་འཐེན། (བརྩེ་བའི་དཀོན་
མཆོག་)ཁྱེད་ཀྱི་མདུན་དུ། ང་ནི་བསྟོད་དབྱངས་ལེན་མཁན་གྱི་དད་ལྡན་པ་
ཞིག་ལས་མ་འདས།
(Divan 940, trans. Arberry)
ལོ་རྒྱུས་ཀྱི་ཐོག་ནས་བཤད་ན། འཛམ་གླིང་གི་རིག་གཞུང་ཁྲོད་གལ་ཆེ་བའི་གུ་
ཡངས་པོ་དང་སྣ་མང་རིང་ལུགས་ཀྱི་སྲོལ་རྒྱུན་མི་ཉུང་བ་ཞིག་ནི་ཁ་ཆེའི་སྒྲིག་
འཛུགས་འོག་ནས་བྱུང་ཡོད། དུས་རབས་བར་མའི་སྐབས་ཀྱི་སི་པིན་རྒྱལ་ཁབ་
(Spain) བམ་རྦག་དྷ་དཱའི་(Baghdad) ནང་གི་ཁ་ཆེའི་ས་ཁོངས་ཁཱ་ལི་བྷེཊ།
(Caliphate) ཡང་ན་ཨག་བར་གི་(Akbar) དབང་སྒྱུར་འོག་ཡོད་པའི་རྒྱ་གར་
བཅས་ལ་བསམ་བློ་བཏང་ན། ཡི་གེའི་གཞུང་ལུགས་ཀྱི་རིག་གཞུང་དང་ཚན་རིག་
གི་སློབ་གཉེར་ལམ་སྲོལ་རྣམས་ཆོས་ལུགས་སྣ་མང་ངམ་འདྲ་མིན་བར་མངོན་
གསལ་དོད་པོར་བཟོད་སྲན་ཐུབ་པ་དང་མཉམ་དུ་དར་འཕེལ་བྱུང་ཡོད། ཨ་རབ་
(Arabic) ཀྱི་ཐོན་ཁུངས་ལ་བརྟེན་ནས་ནུབ་ཕྱོགས་པས་གྷི་རིག་(Greek) ལྟ་གྲུབ་
ཀྱི་སྙིང་པོའམ་ཁྱད་ནོར་དེ་བསྐྱར་དུ་རྟོགས་པ་ཙམ་མིན་པར། ཐོན་ཁུངས་དེ་ག་རང་
གིས་རྒྱ་གར་དང་བོད་བརྒྱུད་ནང་བསྟན་གྱི་རྩིས་རིག་དང་གཟའ་སྐར་དཔྱད་རིག་
གི་གོ་རྟོགས་ཕྱུག་ཏུ་བཏང་ཡོད། ཁ་ཆེའི་ཆོས་ལུགས་དེ་གུ་དོག་པོ་དང་། བཟོད་
སྲན་མེད་པ། ཐ་ན་དྲག་སྤྱོད་རིང་ལུགས་པ་བཅས་སུ་ལྟ་བ་ནི་རྦད་དེ་ནོར་བ་དང་།
དེས་རྐྱེན་པས་དགུ་པའི་བཅུ་གཅིག་གི་དོན་རྐྱེན་དེ་ལྷག་པ་རེད། གང་ཡང་རུང་བ་
ཞིག་གི་མིང་ཐོག་ནས་ལམ་ལོག་པར་བསྐྱོད་དེ་སྨྱོན་པ་ལྟ་བུའི་བྱ་ངན་རྩོམ་པ་དང་
གཞི་རྩ་གང་ཡང་མེད་པར་དེ་ཡོངས་གྲགས་བཟོ་ཐབས་བྱེད་པ་ནི་ཧ་ཅང་ཐབས་
སྐྱོ་པོ་རེད། འཛམ་གླིང་ནང་གི་ཆོས་ལུགས་ཀྱི་སྤྱི་ཚོགས་ནང་། ང་ཚོས་འགྱུར་བ་
མེད་པར་དེ་ལྟའི་ལྟ་བ་ལོག་པ་དེ་རྩ་འགོག་གཏོང་ཐབས་བྱེད་དགོས་པ་དང་། ཁ་
ཆེའི་ཆོས་ལུགས་ནང་དུའང་དབུ་ཁྲིད་ཚོས་ཁ་ཆེའི་དད་ལྡན་རྗེས་འཇུག་པ་རྣམས་
ལ་གསལ་པོ་བཟོ་དགོས་པ་ཞིག་ལ། དེ་ལྟའི་ཐལ་དྲགས་པའི་འཁྱོག་བཤད་དེས་
རང་གི་སྲོལ་རྒྱུན་ལ་གནོད་སྐྱོན་གཏོང་བ་ཙམ་མ་ཟད་དོན་དངོས་སུ་ཁ་ཆེའི་ཆོས་
ལུགས་ཀྱི་རྩ་ཆེའི་རིན་ཐང་དང་མཛེས་སྡུག་ལ་དོ་ཕོག་གཏོང་ཚུལ་ཤེས་སུ་འཇུག་
དགོས་ཀྱི་ཡོད།། །།

༦ ཇིའུ་ཆོས་ལུགས། བཙན་བྱོལ་གྱི་དད་པ།

དད་པ་དང་བཙན་བྱོལ།

༄༅། །རྒྱ་ནག་གི་བཙན་འཛུལ་འོག་གནས་པའི་གཞིས་བཞུགས་བོད་མི་དང་
རང་གི་ཕ་ཡུལ་བསྐྱུར་ནས་བྲོས་བྱོལ་དུ་ཡོང་བའི་ཡུལ་གྱར་བོད་མི་རྣམས་ལ།
ཇིའུ་ཆོས་ལུགས་དེ་ཆོས་ལུགས་ཤིག་ཡིན་པའི་ཆ་ནས་མི་རིགས་ཤིག་ཡུན་རིང་
བཙན་བྱོལ་དུ་འཚོ་གནས་ཐུབ་པར་ཕན་རླབས་ཆེན་པོ་བྱུང་བའི་སྣང་ཚུལ་ནི་བློ་
སྤོབས་སྐྱེད་དགོས་པ་ཡིན། ངོས་རང་ཐོག་མར་ཇིའུ་དབུ་ཁྲིད་རྣམས་དང་འབྲེལ་
བ་བྱུང་བའི་སྐབས། “ཁྱེད་རང་ཚོའི་མན་ངག་ང་ལ་ཤོད་དང་”ཞེས་སྐད་ཆ་དྲིས་
མྱོང་ཡོད། ཇིའུ་ཆོས་ལུགས་ཀྱིས་ཕྱི་གླིང་གི་ས་ཁུལ་མང་པོ་དང་ཕྱི་གླིང་གི་གོམས་
སྲོལ་སྣ་ཚོགས། ཐ་ན་སྡང་ཟུག་ཆེ་བའི་ཁོར་ཡུག་བཅས་ཀྱི་ཁྲོད་དུའང་། དུས་
རབས་མང་པོའི་རིང་བཙན་བྱོལ་དུ་གནས་པའི་བབ་དང་བསྟུན་ནས་རང་གི་ཆོས་
ཀྱི་ཉམས་ལེན་གནང་ཐུབ་པ་དང་། དེའི་སྲོལ་རྒྱུན་གྱི་ཁྱད་ཆོས་གཙོ་བོ་སྟེ་ལམ་གྱི་
སྙིང་པོ་རྣམས་སྲུང་སྐྱོབ་བྱེད་ཐུབ་པ་བྱུང་ཡོད།
གལ་ཏེ་འདི་ནི་ཕྱིའི་རྣམ་པ་དང་རྙིང་རུལ་དུ་གྱུར་པའི་ཆོ་ག་ཁག་སྲུང་སྐྱོབ་
བྱ་རྒྱུའི་གནད་དོན་ཙམ་ཡིན་ན། ཇིའུ་ཆོས་ལུགས་དེ་སྔ་ས་ནས་ཤུལ་མེད་དུ་གྱུར་
ཡོད་ངེས་རེད། དེར་བརྟེན་སྐྱེ་ཡུལ་བྱེ་བྲག་པ་ཞིག་གི་ནང་རྩ་བ་ཚུགས་པའི་རིག་
གཞུང་བྱེ་བྲག་པ་ཞིག་དང་དེའི་གོམས་སྲོལ་སྲུང་སྐྱོབ་བྱ་རྒྱུའི་གནད་དོན་ལས།
རང་གི་ཆོས་ལུགས་ཀྱི་སྙིང་པོ་འཚོལ་བ་དང་། སྙིང་པོ་གང་ཡིན་པ་དེ་གཅེས་སྲུང་
དང་གཅེས་སྐྱོང་བྱེད་པ། གོང་འཕེལ་གཏོང་བ་དང་ཆབས་ཅིག་སོ་སོའི་ཉམས་ལེན་
ཁག་ཡུལ་དུས་དང་བསྟུན་ནས་དང་ལེན་བྱ་རྒྱུ་དེ་གནད་ཆེ་བ་ཡིན། ཆོས་ལུགས་
ཤིག་ཡིན་པའི་ཆ་ནས། བཙན་བྱོལ་དང་ཁ་ཐོར་ཏུ་གནས་པའི་འགྱུར་ལྡོག་གི་
གནས་སྟངས་ལ་བརྟེན་གཞི་རྩའི་ཐོག་ནས་རྒྱུན་གཏན་མིན་པའི་འགྱུར་བ་ཤུགས་
ཆེ་ཕྱིན་ཡོད་ཅིང་། ལྷག་པར་དུ་དུས་རབས་དང་པོའི་ནང་(ཇིའུ་དང་ཁ་ཆེའི་) གྲོང་
ཁྱེར་ཇེ་རུ་ས་ལམ་(Jerusalam) ནང་གི་ལྷ་ཁང་གཉིས་པ་དེ་གཏོར་བཤིག་བཏང་
བའི་རྗེས་འགྱུར་ལྡོག་ཆེན་པོ་བྱུང་། ནཱ་ཛི་(Nazi) ཡི་ལག་འོག་ཏུ་གནས་སྟངས་དེ་
དག་གི་གདུག་རྩུབ་ཁྲོད་ཇིའུ་མི་རིགས་རྣམས་ཚད་ལས་འདས་པའི་མནར་གཅོད་
ཀྱི་ཡུལ་དུ་གྱུར་པ་དང་། དམིགས་བསལ་དུས་རབས་ཉི་ཤུ་པའི་ནང་སྡུག་སྦྱོང་མང་
ཤོས་མྱངས་དགོས་བྱུང་། ཕྱི་ལོ་༡༩༧༣ ལོར་ངོས་ཡུ་རོབ་ཏུ་འགྲུལ་བཞུད་ཐེངས་
དང་པོ་བྱས་པའི་སྐབས། ཧོ་ལན་ཌའི་(Holland)ནང་ཇིའུ་བླ་ཆེན་(rabbi)ཞིག་
དང་བརྗེད་དཀའ་བའི་མཇལ་འཕྲད་ཅིག་བྱུང་། ངེད་གཉིས་མི་རིགས་སྡེབ་གསོད་
ཀྱི་བྱུས་ཉེས་ཐད་གོ་སྡུར་གནང་བའི་སྐབས། ཁོང་གིས་སེམས་ཚོར་དྲག་པོའི་ངང་
སེམས་འགུལ་ཐེབས་པའི་ཉམས་མྱོང་འགྲེལ་བཤད་གནང་བ་དང་ངེད་གཉིས་ཀ་
མིག་ཆུ་དབང་མེད་དུ་ཤོར་བྱུང་།
འདས་པའི་དུས་རབས་མང་པོའི་རིང་། ཇིའུ་མི་རིགས་རྣམས་ལ་གཞི་རྩའི་
ཐོག་ནས་ལེགས་བཅོས་སྣ་ཚོགས་བྱུང་ཡོད། དེ་ཡང་ཆབ་སྲིད་ཀྱི་ཐོག་ནས་ཨི་
ཛ་རལ་རྒྱལ་ཁབ་གསར་བཟོ་བྱས་པ་ཙམ་མ་ཟད་ད་དུང་ཨོར་ཐོ་ཌོག་སེའི་ལྟ་བར་
ལེགས་བཅོས་དང་། གནས་སྟངས་དང་ཁོར་ཡུག་འདྲ་མིན་དང་འཚམ་པའི་ལེགས་
བཅོས་སྣ་ཚོགས་བྱུང་ཡོད། དཔེར་ན། ལྷ་ཁང་གཉིས་པ་དེ་ཉམས་རྒུད་ཕྱིན་པའི་
རྗེས་ཇིའུ་གསུང་རབ་མེ་ཤི་ནཱ་(Mishnah) ཞེས་པ་ཕྱོགས་སྒྲིག་བྱེད་མཁན་དང་ཁ་
ཐོར་དུ་གནས་པའི་ཇིའུ་མི་རིགས་རྣམས་ལེགས་བཅོས་གཏོང་རོགས་བྱེད་མཁན་
སོགས། ཇིའུ་མཁན་པོ་དང་སློབ་དཔོན་རྣམས་ཀྱིས་གོང་གསལ་ཆོས་ཕྱོགས་ཀྱི་
ཉམས་ལེན་ཁག་ཚང་མར་ལེགས་བཅོས་བཏང་ཡོད། བོད་པའི་ཉམས་ལེན་པ་
ཞིག་ལ། ཇིའུ་ཆོས་ལུགས་ནང་གི་ཐུན་མོང་མ་ཡིན་པའི་གྲུབ་ཆའི་རིན་ཐང་དག་ངོ་
མཚར་ཅན་ཞིག་ཏུ་སྣང་། རྒྱུན་དུ་སྲོལ་རྒྱུན་དེའི་ནང་གི་སེམས་དོན་དང་ཐུན་མིན་
གྱི་ཁྱད་ཆོས་ཁག་མ་ཉམས་རྒྱུན་འཛིན་བྱ་རྒྱུར་དམིགས་པ་དང་ཆབས་ཅིག་གནས་
སྟངས་འདྲ་མིན་ཁྲོད་སློབ་དཔོན་དེ་དག་གི་མཛད་རྗེས་རྣམས་ཀྱིས་འདོད་ཡོན་ལ་
ཞེན་ཆགས་མེད་པའི་དཔེ་མཚོན་རྣམ་དག་ཅིག་བསྟན་ཡོད། དེ་དག་ལ་ཆགས་
ནས་བསྡད་ཡོད་ན་ཇིའུ་ཆོས་ལུགས་གནས་ཐུབ་མེད་པའམ་ཡང་ན་དེའི་སྙིང་པོ་
རྣམས་ཉམས་རྒུད་ཕྱིན་ཡོད་ངེས་རེད།
ཕྱི་ལོ་༡༩༩༤ ལོར་ངོས་ཨི་ཛཱ་རལ་(Israel) དུ་ཐེངས་དང་པོ་བསྐྱོད་པའི་
སྐབས། གྲོང་ཁྱེར་ཇེ་རུ་ས་ལམ་ནང་ཇིའུ་ཆོས་ལུགས་ཀྱི་གཙོ་འཛིན་བླ་ཆེན་
གཉིས་ལས་གཅིག་དང་མཇལ་འཕྲད་བྱུང་། དེའི་སྐབས། ངས་བླ་ཆེན་(Rabbis)
ཁོང་ལ་“་འཛམ་གླིང་ནང་ཇིའུ་མི་རིགས་རྣམས་གོང་བུ་གཅིག་ཏུ་སྒྲིལ་མཁན་དང་།
གཅིག་ཏུ་སྒྲིལ་མཁན་གྱི་ལྟ་གྲུབ་ཀྱི་སྙིང་པོ་དེ་གང་ཡིན་ནམ་”ཞེས་བཀའ་འདྲི་ཞུས་
པ་ཡིན། “ལྟ་གྲུབ་ཐོག་ལ་སླེབས་སྐབས། ཧ་ལམ་གཅིག་གྱུར་ཁག་པོ་རེད། དད་
ལྡན་ཇིའུ་མི་རིགས་ཚང་མ་གཅིག་སྒྲིལ་བཟོ་མཁན་ནི་ཆོ་ག་ཁག་རེད། རེས་གཟའ་
པ་སངས་ཉིན་ས་བཱི་རི་ཡཱ་(Siberia) ནས་ཨི་ཐོ་པི་ཡཱ་(Ethiopia) བར་ཇིའུ་མི་
རིགས་ཀུན་གྱིས་གཅིག་མཚུངས་ཐོག་ཆོས་བྱེད་ངལ་གསོའི་ཉིན་མོ་(གཟའ་སྤེན་པ་
བར་) སྲུང་བརྩི་ཞུ་གི་ཡོད། ཇེ་རུ་ས་ལམ་ནང་གི་ལྷ་ཁང་དེ་གཏོར་བཤིག་བཏང་བ་
ནས་བཟུང་ང་ཚོས་ལོ་ངོ་སྟོང་ཕྲག་རིང་དེ་ལྟར་སྲུང་བརྩི་ཞུ་གི་ཡོད་”ཅེས་པའི་ཁོང་
གི་ལན་ལ་ང་རང་ཧང་སངས་སོང་། བོད་བརྒྱུད་ནང་བསྟན་ཁྲོད་རང་ཉིད་ཀྱི་ཆོ་ག་
ཧ་ཅང་མང་པོ་ཡོད།འོན་ཀྱང་ང་རང་སྒེར་ལ་མཚོན་ན། ཆོ་ག་འདོན་པ་ཙམ་གྱི་ཕན་
ནུས་ལ་ཡིད་ཆེས་ཧ་ཅང་ཤུགས་ཆེན་པོ་བྱེད་མཁན་ཞིག་མིན། དེར་བརྟེན་བླ་ཆེན་
ཁོང་གི་བཀའ་ལན་དེ་ཧང་སངས་པ་ཞིག་ཏུ་མངོན། དེ་ནས་བཟུང་ངས་དེར་བསམ་
བློ་བཏང་བ་ཡིན། བཙན་བྱོལ་དང་ཁ་ཐོར་དུ་གནས་པའི་གནས་སྟངས་ཁྲོད་ཆོ་གའི་
བྱེད་ལས་ནི། ལྟ་གྲུབ་དང་ཡིད་ཆེས་དུ་མ་ཡོད་པ་རྣམས་ཕན་ཚུན་རྒྱུན་མཐུད་པ་
དང་མཐུད་སྦྱོར་བྱེད་པོ་དམིགས་བསལ་ཞིག་ཡིན། དེ་དང་དུས་མཚུངས་ཐུན་མོང་
གི་ཉམས་ལེན་དང་སྐད་ཡིག་སྟེ་ཇིའུ་གསུང་རབ་ཐོག་ནས་མི་རྣམས་དྲན་གསོ་དང་
སྲོལ་རྒྱུན་གྱི་རྒྱུད་པ་སྟོབས་ཆེན་ཞིག་ཏུ་མཚམས་སྦྱོར་བྱེད་ཀྱི་ཡོད། གལ་སྲིད་ང་
ཚོ་བཙན་བྱོལ་དུ་ཡུན་རིང་འཚོ་གནས་བྱེད་དགོས་ཚེ། བོད་རིགས་ནང་པ་ཚོས་དེ་
ནས་སློབ་སྦྱོང་ལེན་དགོས་པ་ཡོད་སྲིད། འོན་ཀྱང་ངས་ཇིའུ་མི་རིགས་ནང་བཞིན་
ཡུན་རིང་སྡོད་མི་དགོས་པའི་རེ་བ་རྒྱག་གི་ཡོད།
ཨི་ཛཱ་རལ་དུ་བསྐྱོད་པའི་སྐབས་དེར་ངོས་ལ་ཇིའུ་མི་རིགས་ཀྱི་ཡུན་རིང་བའི་
ལོ་རྒྱུས་ཐད་ཤེས་རྟོགས་མང་ཙམ་བྱ་རྒྱུའི་གོ་སྐབས་བྱུང་། བརྗེད་པར་དཀའ་བའི་
བྱུང་བ་གཅིག་ནི་ཁོར་ཡུག་གི་གོ་རྟོགས་སྤེལ་རྒྱུར་དམིགས་པའི་དུས་སྟོན་ཞིག་
སྲུང་བརྩི་ཞུས་ཤིང་། དེ་ནི་ཡུལ་སྐོར་སྤྲོ་འཆམ་པ་ལུས་གསོ་བྱ་ཡུལ་གྱི་གྲོང་ཁྱེར་
ཨི་ལས་ཊེའི་(Elat) ཉེ་འགྲམ་གྱི་རི་ཆུང་ཞིག་གི་སྟེང་སྲུང་བརྩི་ཞུས་པ་དང་། དེ་
ནས་ཉེ་འདབས་ཀྱི་རྒྱལ་ཁབ་ཨི་ཛཱ་རལ་དང་། ཇོར་ཌན། ཨི་ཇེབ་ཊེ་བཅས་མཐོང་
ཐུབ་ཀྱི་འདུག དུས་སྟོན་གྱི་རྗེས། ངོས་ལ་སྔར་ཇིའུ་མི་རིགས་རྣམས་ཀྱིས་རོ་མན་
(Roman) བཙན་འཛུལ་བ་ཚོར་ངོ་རྒོལ་གྱེན་ལངས་བྱས་པའི་སྐབས་ཀྱི་ལོ་རྒྱུས་
ལྡན་པའི་གལ་ཆེའི་བྱུང་བ་དང་འབྲེལ་བ་ཡོད་པའི་གནས་མ་ས་རྡར་(Masada)
གནས་སྐོར་བྱ་རྒྱུའི་གོ་སྐབས་བྱུང་།
ངོས་ནས་རྟག་ཏུ་ཡིད་སྨོན་བྱེད་སའི་ཇིའུ་ཆོས་ལུགས་ཀྱི་ཁྱད་ཆོས་གཅིག་
ནི༑ ལྷ་ཁང་གཉིས་པའི་སྔོན་ནས་སོ་ལོ་མུན་(Solomon) དང་། ཌེ་ལྦི་ཌེ། (David)
མོ་སེ་སེ་(Moses) ལྟ་བུའི་བར་ཡི་ཤུའི་གསུང་རབ་ཁྲོད་ཀྱི་སྐྱེས་བུ་དམ་པ་རྣམས་
ཀྱི་རྒྱུད་པ་གནས་ཚུལ་གྱི་འདས་པའི་དྲན་ཤེས་སྟོབས་ཆེན་དེ་ཡིན། “ལོ་རྗེས་མ་ཇི་
རུ་ས་ལམ་ནང་” (Next year in Jerusalem) སྲུང་བརྩི་ཞུ་ཐུབ་རྒྱུའི་རེ་བ་བྱེད་
པའི་རང་དབང་གི་དུས་དྲན་དེ་ལ་སོ་སོའི་ཡུལ་ལམ་ཆབ་སྲིད་ཀྱི་སྟོབས་ཤུགས་ལ་
བརྟེན་པའི་མྱོང་ཚོར་ལས་གཏིང་ཟབ་པའི་མཚོན་དོན་ཞིག་ལྡན་ཡོད། ངོས་ཀྱིས་
ཇིའུ་གྲོགས་པོ་རྣམས་ལས། འདས་པའི་ལོ་རྒྱུས་ཀྱི་གོ་རྟོགས་ནི་དུས་ཆེན་དེའི་
མཚོན་དོན་དང་ངོ་མཚར་ཆེ་བའི་མྱོང་ཚོར་ལས་ལོགས་སུ་ནམ་ཡང་དགར་མི
ཐུབ་པ་ཤེས་རྟོགས་བྱུང་། དཔེར་ན། ནེའུ་ཇར་སིའི་ལ་བོད་པའི་དགོན་པ་ཆུང་ཆུང་
ཞིག་གི་ནང་ཕྱི་ལོ་༡༩༨༩ ལོར་ཐོག་མར་ཚོགས་པའི་ཇིའུ་དང་ནང་པའི་བགྲོ་གླེང་
ཞིག་དང་། ལོ་ངོ་གཅིག་གི་རྗེས་ངོས་ཀྱི་འདུག་གནས་དྷ་རམ་ས་ལར་གཟའ་འཁོར་
གཅིག་རིང་བགྲོ་གླེང་ལེགས་གྲུབ་བྱུང་བའི་ཁྲོད་མཉམ་ཞུགས་གནང་མཁན་གཙོ་
གྲས་བླ་ཆེན་ཛལ་མན་ཤེག་ཊར་(Zalman Schachter) ལགས་སུ་ཐ་ན་བརྗོད་
གཞི་ཕལ་པའི་ནང་ལྐོག་གྱུར་དུ་གནས་པའི་ནུས་པ་དང་སེམས་དོན་གྱི་ཁྱད་ཆོས་
རྣམས་མཐོང་སླད་རང་ཉིད་ཀྱི་བཀའ་མོལ་སྟབས་བསྟུན་བྱེད་པའི་ནུས་པ་དམིགས་
བསལ་ལྡན་འདུག གལ་སྲིད་ཇིའུ་ཆོས་ལུགས་ཀྱི་ཁྲིམས་སྲོལ་སྣ་ཚོགས་དང་།
བཅའ་ཁྲིམས་འདྲ་མིན། ཆོ་ག་དུ་མ་ཡོད་པ་རྣམས་དོ་ནན་ཆེན་པོས་ལག་བསྟར་
བྱས་ན། དབང་པོའི་མངོན་སུམ་གྱི་སྤྱོད་ཡུལ་ལས་འདས་པའི་ཆོས་ཀྱི་གནས་
ལུགས་གཏིང་ཟབ་པོ་དང་ངོ་མཚར་ཅན་རྣམས་མཐོང་བར་རྒྱུན་དུ་ཕན་ཐོགས་ཆེན་
པོ་ཡོད།
ནེའུ་ཇར་སིའི་ནང་ནང་པ་དང་ཇིའུ་དབར་རྒྱུན་སྲོལ་གྱི་བགྲོ་གླེང་ཐོག་མ་དེའི་
སྐབས། བུད་མེད་བླ་ཆེན་ཇོའི་ལེ་ལྦི་ཊེ་(Joy Levitt)ཐེ་བའི་ཨ་རིའི་ནང་གི་ཇིའུ་
ཆོས་ལུགས་ཀྱི་ཨོར་ཐོ་ཌོག་སེ་(Orthodox)དང་།རྙིང་ཞེན་ཆོས་ལུགས། (Con-
servative) ལེགས་བཅོས་ཆོས་ལུགས་(Reformed) བཅས་ཀྱི་སྐུ་ཚབ་མཉམ་
བཅར་ཞུས་འདུག བགྲོ་གླེང་གི་འགོ་དེ་ག་རང་ནས། ངོས་ཀྱི་སེམས་ནང་བླ་ཆེན་
ཛལ་མན་དང་མཐུན་འབྲེལ་ཟབ་པོ་ཡོད་པའི་ཚོར་སྣང་བྱུང་། ཁོང་ནི་སྐུ་གཟུགས་
ཆེ་ལ། ཨོག་ཚོམ་མཐུག་པ་དང་སྐད་གདངས་སྦོམ་པོ་ཡོད་ཅིང་། ནང་པའི་ལྟ་ཚུལ་
མི་ཉུང་བ་ཞིག་ལ་ཐུགས་རྒྱུས་ཡོད་པ་ལྟ་བུར་སྣང་། ཇིའུ་བླ་ཆེན་དང་མཁས་དབང་
རྣམས་ཀྱིས་ཇིའུ་བཅའ་ཁྲིམས་ཊོ་རཱའི་(Torah) ཐང་དྲིལ་ཞིག་མིག་སྔར་བཤམས་
པ་དང་། ཚོགས་བཅར་བ་ཞིག་གིས་རྒྱུན་སྲོལ་ལྟར་ལུག་གི་རྭ་ཅོ་བུས་ཏེ་སྨོན་ལལམ་
གསུང་འདོན་གནང་སོང་། དེ་རྗེས་ངས་ཇིའུ་ཡི་ཐུན་མིན་གྱི་སྲོལ་རྒྱུན་ཀཱ་བཱ་ལཱ་
(Kabbalah) ཞེས་པའི་སྐོར་གོ་ཐོས་ཟིན་པའི་ཁར། མཁས་དབང་རྣམས་ཀྱི་དྲུང་
ནས་དེའི་སྐོར་ཤེས་འདོད་ཆེན་པོ་བྱུང་། ཇིའུ་ཆོས་ལུགས་དང་འབྲེལ་བའི་གནད་
དོན་ཐད་ཇིའུ་བླ་ཆེན་དང་མཁས་དབང་དེ་དག་མང་ཆེ་བར་དགོངས་ཚུལ་ཐ་དད་
ཡོད་པ་མཐོང་བ་ནི་དགའ་བའི་གནས་སུ་ཤར། རིག་པས་དགག་སྒྲུབ་བྱེད་པ་དང་
ཞིབ་བརྟག་གི་དྲི་རྩད་བྱ་རྒྱུར་དགའ་ཞེན་བྱེད་པ་ནི་ཇིའུ་ཡི་ཁྱད་ནོར་གྱི་ཆ་ཤས་སུ་
གསལ་པོར་མངོན།

ཊོ་རཱ་ (Torah) དང་ཐལ་མུ་ཌ། (Talmud)

ངོས་ཀྱིས་ཇིའུ་ལྷ་ཁང་དུ་གནས་མཇལ་ཐེངས་དང་པོ་དེ་རྒྱ་གར་ནང་ཕྱིན་པ་ཡིན།
དེ་ནི་ཕྱི་ལོ་༡༩༦༥ ལོར་ཀེ་རཱ་ལ་(Kerala) མངའ་སྡེའི་ནང་གི་ཁོ་ཆིན་(Cochin)
ཞེས་པའི་ས་ཁུལ་དེར་རེད། སྐབས་དེར་ཤུབས་སྙིང་རྗེ་པོ་ཞིག་གི་ནང་ནས་ཊོ་རཱ་
ཐང་དྲིལ་དེ་ཐེངས་དང་པོ་མཇལ་བ་དང་། གཅེས་སྤྲས་ཆེན་པོས་ཉར་ཚགས་བྱས་
ཡོད་པ་དོ་སྣང་བྱུང་། ངོས་ཀྱི་གྲོགས་པོ་བླ་ཆེན་ཛལ་མན་ལགས་ཀྱིས་དེའི་ནང་
ཆོས་སེམས་ཆེ་བའི་ཇིའུ་རྣམས་ཀྱི་ཞལ་གདམས་ཁག་༦༡༣ བཞུགས་ཡོད་ཅེས་
ང་ལ་གསུངས་བྱུང་། དེ་ནི་བོད་བརྒྱུད་ནང་བསྟན་ཁྲོད་གཞི་ཐམས་ཅད་ཡོད་པར་སྨྲ་
བའི་སྲོལ་རྒྱུན་གྱི་བསླབ་ཁྲིམས་ཉམས་ལེན་བྱེད་མཁན་དགེ་འདུན་པ་རྣམས་ཀྱིས་
ངེས་པར་དུ་སྲུང་བརྩི་དགོས་པའི་འདུལ་ཁྲིམས་ཁག་༢༥༣ ཡོད་པ་ལས་ལྡབ་
འགྱུར་གྱི་མང་བ་འདུག ནང་ཆོས་ལྟར། ཇིའུ་ཆོས་ལུགས་ཀྱི་བཅའ་ཁྲིམས་དེ་དག་
ལའང་ཕུན་སུམ་ཚོགས་པ་དང་གསོན་ཉམས་དོད་པའི་འགྲེལ་པ་ཡོད་པ་ནི་དགའ་
བའི་གནས་སུ་འགྱུར་ཞིང་། ཞལ་གདམས་ཁག་ཅིག་ཇི་རུ་ས་ལམ་ནང་གི་ལྷ་ཁང་
གཉིས་པ་དེ་ཉམས་མེད་ངང་གནས་པའི་སྐབས་དང་འབྲེལ་བ་ཡོད་པར་བརྟེན་ད་ཆ་
བརྩི་སྲུང་ཞུ་ཐུབ་ཀྱི་མེད། རཱ་བི་ནིཀ་(Rabbinic) ཇིའུ་ཆོས་ལུགས་ནང་གི་བགྲོ་
གླེང་དང་རྩོད་པའི་གལ་གནད་དང་། བྱེ་བྲག་ཏུ་ཐལ་མུ་ཌའི་ནང་ཡོད་པའི་ཐབས་
ལམ་རྣམས་ཁྲིམས་དང་སྒྲིག་སྲོལ་གྱི་གནད་དོན་ཐད་ལན་གསལ་པོ་ཞིག་ཆགས་
ཀྱི་མེད། འོན་ཏེ་འདས་པའི་དུས་རབས་མང་པོའི་རིང་གནད་དོན་ཁག་གི་ཐད་རྩོད་
གླེང་དང་ལངས་ཕྱོགས་ཀྱི་ཟིན་ཐོ་ཙམ་ཞིག་གཏོགས་ཡོད། དེ་ནི་བོད་ཀྱི་དགོན་སྡེ་
ཁག་ནང་སློབ་གཉེར་བྱེད་སྟངས་དང་འདྲ་པོ་འདུག
ཇིའུ་ཆོས་ལུགས་ཀྱིས་ཡིག་ཐོག་(ལྷའི་ལུང་བསྟན་ལས་བརྩམས་པའི་གསུང་རབ་
ཀྱི་ཁྲིམས་) དང་ངག་ཐོག་གི་ཊོ་རཱའི་པར་གཞི་གཉིས་ཀ་ཁས་ལེན་བྱེད་ཀྱི་ཡོད་ཅིང་།
དེ་ནི་ཐལ་མུ་ཌའི་ནང་ཕྱོགས་སྒྲིག་བྱས་པའི་རཱ་བི་ནི ཀ་ཆོས་འདུས་ཡོད། འདིས་
ཐལ་མུ་ཌའི་ནང་ལོ་ངོ་བརྒྱ་ཕྲག་རིང་སྙིང་པོར་འདུས་པ་དང་ལམ་ལུགས་སུ་བསྒྱུར་
བའི་བགྲོ་གླེང་དང་རྩོད་པ་དུ་མའི་རིང་ལུགས་ངོ་མ་ཞིག་སྒོ་འབྱེད་པ་དང་། དཔེ་
གཞུང་འཕར་མ་དེ་དག་ནང་བླ་ཆེན་རྣམས་ཀྱིས་བརྗོད་དོན་ཐད་ཚིག་དོན་དང་ཁ་
ཡབ་ཙམ་གྱི་འགྲེལ་བ་ཙམ་མིན་པར་གོ་བ་གཏིང་ཕྱིན་པ་ཞིག་ལོན་ཆེད་བརྟག་
དཔྱད་མཛད་ཡོད། ཇིའུ་སྲོལ་རྒྱུན་ནང་གི་ཁྲིམས་ཡིག་དེ་གཉིས་ཀྱི་གོ་ས་དང་བྱེད་
སྒོའི་ཐད་ངོས་ཀྱི་ཇིའུ་གྲོགས་པོ་རྣམས་ཀྱི་འགྲེལ་བརྗོད་ཁག་ཉན་པས། ནང་ཆོས་
ནང་གི་མདོ་(སངས་རྒྱས་ཀྱི་བཀའ།) དང་བསྟན་བཅོས་(དེའི་འགྲེལ་པ།) ཀྱི་གོ་ས་དང་
གཅིག་མཚུངས་ཡོད་པ་དེ་ངོས་ལ་དྲན་སྐུལ་བྱས་བྱུང་།
ནང་པའི་མཁས་དབང་འགའ་ཞིག་གིས་ཐ་ན་ནང་པའི་འདུལ་བའི་གཞུང་ནང་
དགག་སྒྲུབ་བྱེད་ཚུལ་དང་ཇིའུ་ཆོས་ལུགས་ཀྱི་བསྟན་བཅོས་ནང་ཐོན་པ་རྣམས་ཀྱི་
དབར་མངོན་གསལ་དོད་པོའི་འདྲ་ཆོས་རྣམས་ལ་ཞིབ་བརྟག་མཛད་ཡོད། དཔྱད་
ཞིབ་དེ་དག་གི་གལ་ཆེ་བའི་རྣམ་པ་ཞིག་ནི་རྙོག་འཛིང་ཆེ་བའི་འགྲེལ་པའི་རྣམ་
གཞག་གི་ཐབས་ལམ་ཡར་རྒྱས་བཏང་བ་དང་ལག་བསྟར་བྱས་པ་དེ་ཡིན། དཔེར་
ན༑ ནང་པའི་འདུལ་གཞུང་གི་བསླབ་ཁྲིམས་ཐད་མཁས་པའི་དཔྱད་ཞིབ་ཁྲོད། གཞི་
རྩའི་བསླབ་ཁྲིམས་ཤིག་གི་རྩ་འཛིན་དང་སྐབས་དོན་བྱེ་བྲག་པ་ཞིག་གི་ཁྲོད་དེའི་
ལག་ལེན་བསྟར་ཕྱོགས་དབར་ཁྱད་པར་ཕྱེས་ཡོད། དེར་མ་ཟད་སྐབས་དོན་སོ་
སོའི་གནས་སྟངས་ཀྱི་རང་བཞིན་ལ་བསམ་ཞིབ་བྱེད་དགོས་ཤིང་། དེ་ལ་བརྟེན་
ནས་སྤྱིར་གང་དགག་བྱ་བྱས་པ་དེར་གནང་བ་སྦྱིན་རུང་མ་ཡིན་ཀྱང་། གནས་
སྐབས་ངེས་ཅན་ཞིག་ནང་ཁྲིམས་སྲོལ་ལྟར་བྱེད་དགོས། མདོར་ན། འདུལ་ཁྲིམས་
དང་འབྲེལ་འགྱུར་ལྡོག་སྣ་ཚོགས་བྱུང་བ་ནང་པའི་གཞུང་ནང་གསུང་ཡོད།

རང་བཞིན་ལས་འདས་པའི་ཇིའུ་ཆོས་ལུགས་དང་ནང་ཆོས།

ངོས་ཀྱི་གོ་རྟོགས་ལ་གཞིགས་ན། ཇིའུ་ཆོས་ལུགས་ནང་གི་གསང་བའི་སྒྲུབ་ཆོས་
(mysticism) དང་སྒོམ་སྒྲུབ་ཉམས་ལེན་དང་། ནང་པའི་ཉམས་ལེན་དང་སྤྱོད་
པའི་དབར་ལ་མངོན་གསལ་ཅན་གྱི་འདྲ་ཆོས་མང་པོ་ཡོད་པར་སྣང་། དཔེར་ན།
ཇིའུ་ཆོས་ལུགས་ཀྱི་ཁྱད་དུ་འཕགས་པའི་གནའ་བོའི་སྲོལ་རྒྱུན་གྱི་དམིགས་རྣམ་
སྒོམ་ལུགས་རྣམས་ངས་བསམ་བློ་གཏོང་གི་ཡོད། ཡི་ཤུའི་གསུང་རབ་ནང་། དཀོན་
མཆོག་གི་ཕོ་ཉར་དཀོན་མཆོག་གི་ཞལ་རས་མ་མཇལ་བར་སྐུ་རྒྱབ་མཇལ་བའི་
སྐབས། སེའི་ནའི་(Sinai)རི་བོའི་སྟེང་བྲག་རྡོའི་གསེབ་ནས་མོ་སེ་སེར་(Moses)
དེ་ལྟའི་མཇལ་སྣང་ཤར་བ་ལས་དང་། ད་དུང་ཨེ་ཛི་ཁེལ་’ (Ezekiel) གྱི་གྲགས་
ཆེ་བའི་མཇལ་སྣང་ལས་ཀྱང་།
ངས་ཕར་མིག་བལྟས་པ་དང་། བྱང་ཕྱོགས་ནས་གློག་དམར་འཁྱུགས་ཤིང་
བཀྲག་མདངས་ཆེ་བའི་སྤྲིན་ཕུང་དང་རླུང་འཚུབ་ཆེན་པོ་ཞིག་ཡོང་བ་མཐོང་
བྱུང་། དེའི་ལྟེ་བ་ནས་དམར་མདངས་ཅན་གྱི་ལྕགས་ཤིག་དང་འདྲ་བར་མངོན་
ཞིང་། མེ་ལྕེའི་ནང་འགྲོ་བ་བཞི་འདྲ་པོ་ཡོད་པ་དང་། དེ་དག་གི་ཕྱིའི་སྣང་ཚུལ་
མི་ཞིག་ཡིན། འོན་ཀྱང་དེ་དག་སོ་སོར་གདོང་བཞི་རེ་དང་གཤོག་པ་བཞི་རེ་
ལྡན། ཁོང་ཚོའི་རྐང་པ་རྣམས་སྲོང་པོར་གནས་ཤིང་བ་མོའི་རྐང་པ་འདྲ་བ་
དང་། བཀྲག་མདངས་བཏོན་པའི་ལི་ནང་བཞིན་འོད་ཆེམ་ཆེམ་འཕྲོ་བཞིན་
གནས། ཁོང་ཚོའི་ཕྱོགས་བཞིར་གཤོག་པའི་འོག་མིའི་ལག་པ་ལྡན། ཁོང་ཚོ་
བཞི་ཀ་ལ་གདོང་དང་གཤོག་པ་ཡོད་པ་དང་། གཤོག་པ་རྣམས་གཅིག་གིས་
གཅིག་ལ་ཐུག ཚང་མ་མདུན་དུ་ཐད་ཀར་བསྐྱོད་ཅིང་འགུལ་སྐྱོད་བྱེད་པའི་
སྐབས་ཁ་ཕྱོགས་སྒྱུར་གྱི་མེད། ཁོང་ཚོའི་གདོང་པ་ནི། བཞི་པོར་སོ་སོར་མིའི
གདོང་ལྡན་ཞིང་སོ་སོའི་གཞོགས་གཡས་སུ་སེང་གེའི་གདོང་དང་། གཞོགས་
གཡོན་དུ་གླང་གི་གདོང་ལྡན། དེ་དག་རེ་རེར་ད་དུང་བྱ་རྒོད་ཀྱི་གདོང་པ་ལྡན།
ཁོང་ཚོའི་གདོང་པ་དེ་ལྟར་ཡོད། ཁོང་ཚོའི་གཤོག་པ་གྱེན་དུ་འགྲེང་ཞིང་། རེ་
རེར་གཤོག་པ་གཉིས་ཡོད། གཤོག་པ་གཉིས་ཀྱིས་ལུས་པོ་བཀབ།
འདིར་དཀོན་མཆོག་གི་ཕོ་ཉས་རྒྱུན་ལྡན་མིན་པའི་ཕྱིའི་ལུས་ཀྱི་ཁྱད་ཆོས་དང་
ཁ་དོག་སྣ་ཚོགས་ལྡན་པའི་ལྷ་མང་པོ་དངོས་སུ་གཟིགས་ཀྱི་ཡོད། དེ་དག་ནི་ལྷ་
ཡུལ་གྱི་ཁྲིའི་ཐོག་ནས་ཕེབས་པ་ལྟར་སྣང་ཞིང་གསུང་ཡང་བྱོན། གསང་སྔགས་ཀྱི་
དཀྱིལ་འཁོར་བྱེ་བྲག་པ་དང་ཡི་དམ་གྱི་དམིགས་རྣམ་སྒོམ་པ་གཉིས་ཀྱི་དབར་ཁྱད་
པར་མང་པོ་ཡོད་པ་ནི་ཨ་ཅང་ཆེ། འོན་ཀྱང་ལྷའི་འཇིག་རྟེན་མཐོང་བའི་སྐབས་དོན་
ལ་གཞིགས་ན་སྤྱིར་བཏང་གི་འདྲ་ཆོས་རྣམས་ཤུགས་ཆེན་པོ་ཡོད་ཅིང་། དེ་དག་
གི་ཁ་དོག་དང་ངོ་བོ་ཧ་ཅང་དྲག་པོ་ཐོན་པ་དང་། གཟུགས་དང་ཁྱད་ཆོས་རྣམས་
ཆ་ཚད་གསུམ་ལྡན་ཡིན། འོན་ཀྱང་དེའི་ནང་སྒོམ་པ་པོ་བརྩིས་པས་མཇལ་སྣང་དེ་
ལྟད་མོ་ཞིག་ལ་ལྟ་བ་ཙམ་དང་མི་འདྲ་བར་འདི་སྣང་ལས་འདས་པའི་དེའི་སྣང་བ་
ཧྲིལ་པོ་དང་དངོས་ཡོད་ཅིག་མྱོང་གི་ཡོད། རང་བཞིན་ལས་འདས་པའི་ཇིའུ་ཆོས་
ལུགས་ནང་ཡི་ཤུའི་གསུང་རབ་དང་མ་འབྲེལ་བ་དང་དེའི་རྗེས་ཀྱི་དམིགས་རྣམ་
སྒོམ་པའི་སྲོལ་རྒྱུན་མང་པོ་ཡོད་པ་ངས་ཤེས་ཀྱི་ཡོད།
བསྐྱར་དུ་ཀཱ་བཱ་ལི་སི་ཊིག་(Kabbalistic) དང་ཧེ་སི་ཌིག་(Hasidic) གི་
གསོལ་འདེབས་ནང་(དཀོན་མཆོག་གི་) མཚན་སྨྲོས་ཏེ་ཞལ་འདོན་བྱེད་པ་ཐེ་བའི་
སྲོལ་རྒྱུན་འགའ་ཡོད་སྐོར་ངོས་ལ་བརྗོད་བྱུང་། ནང་ཆོས་ནང་རྒྱུད་སྡེ་བཞིའི་ཡ་
གྱལ་རྣལ་འབྱོར་བླ་ན་མེད་པའི་རྒྱུད་དང་འདྲ་བར། དབང་ལ་མ་གཏོགས་དེ་དག་
མང་པོ་ཞིག་གསང་བ་ཡིན། དེ་ནི་ཕལ་ཆེར་ནང་པའི་སྔགས་ཀྱི་བཟླས་བརྗོད
ཉམས་ལེན་དང་འདྲ་པོ་ཡོད། ཇིའུ་ཆོས་ལུགས་ནང་གནའ་སྔ་མོ་ནས་དུས་ད་ལྟའི་
བར་ཡང་ནས་ཡང་དུ་སྙན་གྲགས་ཆེ་བའི་ཇིའུ་བླ་ཆེན་རྣམས་ཀྱི་རྣམ་ཐར་གཏོགས་
ཚུལ་དེར་ངོས་ནས་བསམ་བློ་བཏང་པ་ཡིན། དེ་དག་ནི་སྐབས་རེར་ཡིད་སྐྱོ་དགོས་
པ་དང་རྒྱུན་དུ་ཁྱད་མཚར་པོ་ཞིག་འདུག ནང་ཆོས་ནང་དུའང་སྒྲུང་དེ་འདྲ་ཡོད།
བོད་ཀྱི་སྲོལ་རྒྱུན་ཁྲོད་སྙན་གྲགས་ཤིན་ཏུ་ཆེ་བའི་སྒོམ་ཆེན་པ། དཔེར་ན། མར་
པ་ལོ་ཙཱ་བ་དང་རྣལ་འབྱོར་གྱི་དབང་ཕྱུག་རྗེ་བཙུན་མི་ལའི་རྣམ་ཐར་རམ་ཡང་ན་
རྒྱ་ནག་དང་ཉི་ཧོང་གི་ཐེག་པ་ཆེན་པོའི་སྲོལ་རྒྱུན་ནང་གི་ཆན་(Chan) དང་ཛན་
(Zen) སློབ་དཔོན་གྱི་རྣམ་ཐར་བསམ་བློ་འཁོར་གྱི་འདུག ཀཱ་བཱ་ལཱ་(Kabbalah)
ཡི་མཁའ་འགྲོ་མའི་ཐད་ཡི་ཤུའི་སློབ་དཔོན་ཛལ་མན་(Zalman) གྱིས་ཡིད་དབང་
འཕྲོག་པའི་ངོ་སྤྲོད་གསུང་བཤད་ཅིག་གནང་བ་ལ་བརྟེན་ནས་ངོས་ལ་ཕན་ཐོགས་
ཆེན་པོ་བྱུང་། དེས་མིའི་སེམས་ཁམས་ཀྱི་རྣམ་པ་འདྲ་མིན་མཚོན་པའི་ལྷའི་འགྲོ་བ་
མང་པོ་ཞིག་སྟེ་ནང་ཆོས་ནང་གི་མཁའ་འགྲོ་དང་མཁའ་འགྲོ་མ་དྲན་སྐུལ་བྱས་བྱུང་།
ནང་པ་དང་འདྲ་བར་ཇིའུ་ཆོས་ལུགས་ནང་མི་དང་ལྷ་ལ་དུད་འགྲོའི་སྐྱེ་བ་ལེན་པ་
ཡོད་ཅིང་། སྐྱེ་བ་ཕྱི་མ་ཁས་ལེན་བྱེད་ཀྱི་ཡོད་པ་ཤེས་རྟོགས་བྱུང་བས་ང་རང་རྦད་
དེ་ཧང་སངས་སོང་།
སི་པན་(Spain) དུ་དུས་རབས་བཅུ་གསུམ་པའི་ནང་བྲིས་པའི་ཀཱ་བཱ་ལཱའི་
མཚན་སྙན་ཆེ་ཤོས་ཀྱི་དཔེ་དེབ་ཛོ་ཧར་(Zohar) རམ་ཡང་ན་ཕུལ་བྱུང་ངམ་འོད་
སྣང་ཞེས་པའི་དཔེ་དེབ་(The book of splendor orillumination) ནང་།
འཛམ་གླིང་འདིའི་ནང་མི་ཞིག་གི་འདོད་དོན་ལེགས་གྲུབ་མ་བྱུང་བ་དེ་སྲིད་དུ།
དཀོན་མཆོག་གིས་ཁོ་པ་ཡང་སྐོར་བསྐྱར་སྐོར་སྐྱེ་འཆི་བྱེད་འཇུག་གི་ཡོད་ཅེས་
གསུངས་ཡོད། (Zohar 1:186)

བདག་དང་གཞན།

མངོན་གསལ་དོད་པོའི་ཁྱད་ཆོས་གཅིག་ནི། འཇིག་རྟེན་བཀོད་པ་པོ་ཁས་ལེན་པའི་
ཐོག་ནས་དཀོན་མཆོག་གཅིག་རྐྱང་འདོད་པའི་ལྟ་བའི་ཐོག་གཞི་རྟེན་བྱས་ཡོད་
ནའང་། ཇིའུ་ཆོས་ལུགས་ཀྱི་ལྟ་བ་ཁག་ཅིག་ནང་པའི་གཞུང་ནང་སྟོང་ཉིད་དམ་ཤུན་
ཡ་ཏཱ་(Shunyata) ཞེས་པ་དང་ཧ་ཅང་ཐག་ཉེ་པོ་འདུག དཔེར་ན། ཧེ་སི་ཌིག་དང་
རང་བཞིན་ལས་འདས་པའི་(MysticalTradition)སྲོལ་རྒྱུན་ནང་། དཀོན་མཆོག་
ཨེ་ནི་རྟག་པ་(EinSoph) དང་། དེ་ཡང་རྟོག་པའི་ཡུལ་ལས་འདས་པ། ཡང་ན།
ཡན་(Ayin) ཞེས་ཅི་ཡང་མེད་པར་འགྲེལ་བརྗོད་བྱེད། གང་ཡིན་ཟེར་ན། དཀོན་
མཆོག་ནི་རྟོག་པའི་ཡུལ་ལས་འདས་ཤིང་། དཀོན་མཆོག་གིས་བཀོད་པའི་འཇིག་
རྟེན་འདི་མི་རྟག་པའམ་རྟོག་པའི་ཡུལ་ཡིན་པར་འདོད། སྲོལ་རྒྱུན་དེའི་ནང་། དགའ་
བར་བྱེད་པའི་ཉམས་ལེན་གྱི་བསྒྲུབ་བྱ་ནི་ཉམས་ལེན་པ་རང་ཉིད་ཅི་ཡང་མེད་པའི་
གནས་སྟངས་དེར་ཡོད་པའི་སྐབས་དཀོན་མཆོག་གི་ཅི་ཡང་མེད་པ་མ་འཕྲད་བར་
རང་ཉིད་ཡལ་བར་དོར་བའི་ཚོར་བ་ཡོངས་རྫོགས་བརླག་པ་བྱེད་རྒྱུ་དེ་ཡིན། དཔེ་
མཚོན་འདིའི་ཐོག་ནས་ཧེ་སི་ཌིག་སྲོལ་རྒྱུན་གྱི་མཐའ་མའི་དམིགས་ཡུལ་ནི་བདག་
གམ་བདག་འཛིན་མེད་པ་བཟོས་ཏེ། ཐམས་ཅད་དཀོན་མཆོག་ཡིན་པར་བསྒོམས་
ནས་ཁོང་དང་ཟུང་འབྲེལ་བྱེད་རྒྱུ་དེ་ཡིན།
དུས་རབས་གཉིས་པའི་སྐབས་ཀྱི་པིར་ཀི་ཨེ་ལྦ་ཌེ་(Pirke Avot) ཞེས་པའི་
དཔེ་དེབ་ཕྱོགས་བསྡུས་ཤིག་གི་ནང་ཤོད་སྲོལ་སྙིང་རྗེ་པོ་ཞིག་(ཡབ་ཀྱི་གསུང་) ནང་།
བདག་མེད་ཀྱི་གཙོ་གནད་ནི་རྒྱུ་མཚན་བཞིའི་དཔེ་མཚོན་ཐོག་ནས་ནན་བརྗོད་བྱས་
ཤིང་། དེ་ཡང་ནང་པའི་གཞུང་ནང་གི་རིགས་པས་སྒྲུབ་ལུགས་དང་མཐུན་པར་སྣང་།
མི་རྣམས་ཀྱི་ཁྲོད་དུ་རིགས་བཞི་ཡོད་པ་ལས། “ངའི་གང་ཡིན་པ་དེ་ང་རང་གི་
ཡིན་ཟེར་བ་དང་། ཁྱོད་ཀྱི་གང་ཡིན་པ་དེ་ཁྱོད་རང་གི་རེད་”ཅེས་ཟེར་མཁན་
དེ་སྤྱིར་བཏང་གི་རིགས་དང་། “ངའི་གང་ཡིན་པ་དེ་ཁྱོད་ཀྱི་རེད། ཁྱོད་ཀྱི་གང་
ཡིན་པ་དེ་ངའི་རེད་”ཟེར་མཁན་དེ་མ་རིག་པས་རྨོངས་པའི་རིགས། “ཁྱོད་
ཀྱི་གང་ཡིན་པ་དེ་ཁྱོད་རང་གི་རེད། ངའི་གང་ཡིན་པ་དེ་ཁྱོད་ཀྱི་རེད”ཟེར་
མཁན་དེ་སྐྱེས་བུ་དམ་པའི་རིགས། “ཁྱོད་ཀྱི་གང་ཡིན་པ་དེ་ངའི་རེད། ངའི་
གང་ཡིན་པ་དེ་ང་རང་གི་རེད་”ཟེར་མཁན་དེ་མི་ཐ་ཤལ་གྱི་རིགས་རེད་ཅེས་
གསུངས། པིར་ཀི་ཨེ་ལྦ་ཌེ་5:10
འདིར་བདག་དང་གཞན་གྱི་འབྲེལ་བ་ནི་བདག་འཛིན་གྱི་ཐོག་ནས་ཚད་མེད་ཅི་
ཡང་མེད་པའི་དཀོན་མཆོག་དང་ཟུང་འབྲེལ་བྱེད་པའི་ཐོག་ནས་མ་ཡིན་པར། མི་
དང་མིའི་དབར་དུ་ཆགས་ཞེན་གྱི་འབྲེལ་བའི་ཐོག་ནས་མཐོང་གི་ཡོད། བདག་
མེད་དམ་སྐྱེས་བུ་དམ་པའི་ལམ་གྱིས་གཞན་དང་དུ་ལེན་པ་མ་ཟད་གཞན་དོན་
ཆེད་རང་དོན་བློས་གཏོང་བྱེད་པ་ནི་འགྲོ་བ་མིའི་དབར་གྱི་སྙིང་རྗེའི་ནུས་པ་རླབས་
ཆེན་ཞིག་ཡིན།

ཇིའུ་ཆོས་ལུགས་ཁྲོད་སྙིང་རྗེ།

ཇིའུ་ཆོས་ལུགས་ནང་གི་སྙིང་རྗེ་ནི་དཀོན་མཆོག་ལ་བརྩེ་བ་བྱེད་པར་རག་ལས་
ཤིང་། དེ་ནི་ཕལ་ཆེར་བླ་ན་མེད་པའི་བཀའ་ལུང་ཞིག་ཡིན་རྒྱུ་རེད། ཡི་ཤུའི་གསུང་
རབ་ནང་། “རང་གི་སེམས་ནུས་ཡོད་རྒུ་དང༌། གདུང་ཤུགས་དྲག་པོ། སྟོབས་
ཤུགས་ཇི་ཡོད་ཀྱིས་དཀོན་མཆོག་ལ་དགའ་ཞེན་བྱོས་”ཞེས་ཡོངས་གྲགས་སུ་
གསུངས། (Deut.6:5)
ཛོ་ཧར་ནང་འདི་ནི་དངོས་སུ་སྙིང་རྗེའི་ཉམས་ལེན་བྱེད་པའི་ཐོག་ནས་བཀྲལ་
ཡོད་པ་ངོས་ལ་བཤད་བྱུང༌། དེ་ལ་བརྟེན་ནས་དཀོན་མཆོག་གི་བརྩེ་བ་ནི་གཞན་
ལ་སྙིང་རྗེ་བྱེད་པ་བརྒྱུད་མྱོང་ཐུབ་པ་སྟོན་གྱི་ཡོད། དཀོན་མཆོག་ལ་དགའ་ཞེན
བྱེད་མཁན་དེར་དཔག་ཏུ་མེད་པའི་བྱམས་བརྩེ་འཐོབ་སྟེ། རང་གི་ནུས་ཤུགས་དང་
དཔལ་འབྱོར་རྣམས་གཞན་ལ་ཕན་འདོགས་ཕྱིར་གཏོང་གི་ཡོད། (Zohar 3: 267a)
རང་གིས་རང་ལ་བརྩེ་བ་ལྟར་སོ་སོའི་ཁྱིམ་མཚེས་ལའང་བརྩེ་བ་བཅང་དགོས་
ཞེས་དཀོན་མཆོག་ལ་དགའ་ཞེན་བྱོས་ཞེས་པའི་བཀའ་ལུང་དེ་ཡི་ཤུའི་མ་ཤི་ཀས་
ཀྱང་ནན་ཏན་མཛད་པ་དང་ལམ་སྟོན་གནང་ཡོད། (Lev. 19:18) བཀའ་ལུང་དེ་
དང་ཁྱད་པར་དུ་ཁྱིམ་མཚེས་ཞེས་པའི་ཐ་སྙད་དེ་སུ་ལ་འཇུག་མིན་གྱི་གནད་དོན་
ནི་བསྟན་བཅོས་ཁག་ནང་བགྲོ་གླེང་གི་བརྗོད་བྱར་གྱུར་ཡོད་པ་ངས་ཤེས་རྟོགས་
བྱུང་། མཁས་པ་ཚད་ཐུབ་མང་པོས་ཐ་སྙད་དེའི་དོན་ནི་ཇིའུ་སྤུན་གྲོགས་ཙམ་ལ་མི་
གོ་བར་སྤུན་ཟླ་མི་རིགས་ཡོངས་ལ་གོ་དགོས་པ་ནན་བརྗོད་བྱེད་ཀྱི་ཡོད། ཡི་ཤུའི་
གསུང་རབ་ལི་ལྦི་ཊི་ཁ་སེ་(Leviticus19:34) ནང་། “ཁྱེད་རང་ཚོ་དང་མཉམ་དུ་
འཚོ་སྡོད་བྱེད་མཁན་ཕྱི་གླིང་གི་མི་སུ་རུང་སོ་སོའི་ཡུལ་མི་ཞིག་ལྟར་བརྩི་འཇོག་
བྱེད་དགོས། རང་ཉིད་ཨི་ཇེབ་(Egypt) ནང་ཕྱི་མི་ཞིག་ཡིན་སྟབས། རང་གིས་
རང་ལ་བརྩེ་བ་ལྟར་དེ་ལ་བརྩེ་བ་བྱོས་" ཞེས་གསུངས།
ཕྱོགས་གཞན་ཞིག་ནས། གཞན་ལ་དམིགས་པའི་སྙིང་རྗེ་ནི་དཀོན་མཆོག་གི་
བརྩེ་བ་དང་ཁ་བྲལ་ཐབས་མེད་པ་དང་། དཀོན་མཆོག་གི་རྗེས་སུ་བྱེད་པ་དེ་ཉིད་
བྱམས་པ་རྒྱུད་ལ་སྐྱེད་པའི་སྐུལ་འདེད་ཡིན། ནང་ཆོས་ནང་དུའང་གཞན་བྱམས་
པས་སྐྱོང་བས་སྐྱོང་བ་པོ་རང་ཉིད་ལ་ཕན་པ་ཙམ་མ་ཟད་ས་གོང་མ་རྣམས་སུ་སྙིང་
རྗེའི་རྒྱུན་སྤེལ་བའི་ཐབས་སུ་བརྩི་གི་ཡོད། ཛོ་ཧར་ནང་། གལ་ཏེ་མི་ཞིག་གིས་
འཛམ་གླིང་ནང་བྱ་བ་བཟང་པོ་བྱས་པ་ན། ཉིན་དེ་གར་བྱམས་སེམས་ཀྱི་ཐོག་ནས་
ལས་སུ་འཇུག་ཐུབ་པ་ཡོང་ཞིང་། དེའི་འབྲས་བུར་རང་ལ་ལྷ་ཡུལ་དུ་བྱམས་པ་སྐྱེད་
པར་བྱེད་དོ། །དེ་བཞིན་སྙིང་རྗེའི་ཐོག་ནས་བྱ་བ་ཞིག་བརྩམས་པ་ན། ཉིན་དེའི་
ལས་ལམ་ཡོངས་རྫོགས་སྙིང་རྗེས་ཟིན་ཏེ། དགོས་མཁོ་ཆེ་བའི་དུས་སུ་རང་ལ་སྲུང་
སྐྱོབ་བྱེད་མཁན་ཞིག་ཏུ་འགྱུར་གྱི་ཡོད། (Zohar 3:92b) སངས་རྒྱས་བཅོམ་ལྡན་
འདས་ཀྱིས་ཀྱང་། དཔེར་ན། བྱམས་པའི་སེམས་ནི་དགེ་འདུན་པ་རྣམས་ནགས་ཀྱི་
ཁྲོད་དུ་བཞུགས་པའི་ཚེ་གཅན་གཟན་གདུག་པ་དང་དུག་སྦྲུལ་གྱི་འཇིགས་པ་ལས་
སྐྱོབ་མཁན་ཞིག་ཡིན་ཞེས་བཀའ་བསྩལ་ཡོད། སངས་རྒྱས་བཅོམ་ལྡན་འདས་བྱང་
ཆུབ་ཤིང་གི་དྲུང་དུ་མཐར་མངོན་པར་རྫོགས་པའི་སངས་རྒྱས་པའི་སྔོན་དུ་བདུད་
དང་ཁོང་གི་རོགས་པ་རྣམས་ཀྱིས་གནོད་འཚེ་བྱས་པའི་སྐབས། སངས་རྒྱས་ཀྱིས་
རྩེ་གཅིག་ཏུ་བྱམས་པར་མཉམ་པར་བཞག་པའི་རྣམ་ཐར་གྱིས་བྱམས་པ་ནི་སྟོབས་
ཤུགས་ཆེ་ཤོས་ཀྱི་སྐྱབས་ཤིག་ཏུ་བསྟན་པའི་བསམ་ཚུལ་དེ་ནང་པ་རྣམས་ལ་གལ་
ཆེ་ཤོས་ཆགས་ཀྱི་ཡོད།
ཧེ་སིཌ་(hasid) ཞེས་པའི་ཐ་སྙད་འདི་ཧིབ་རུ་ཧེ་སི་ཌ་(Hebrew hasad)
ཞེས་པ་ལས་ཕྱུང་སྐོར་ངོས་ལ་བརྗོད་བྱུང་། ཡི་ཤུའི་གསུང་རབ་ཀྱི་སྤྱོད་སྟངས་ནང་།
དེའི་དོན་ནི་བྱམས་པའམ། སྙིང་རྗེ། ཡང་ན་བརྩེ་བར་གོ་ཞིང་། མི་དང་དཀོན་མཆོག་
དང་། མི་དང་མི་ནང་ཕན་ཚུན་སྙིང་རྗེ་ཆེ་བའི་འབྲེལ་ལམ་ལྡན་པ་སྟོན། དེར་བརྟེན་
སྙན་གྲགས་ཆེ་བའི་དྲང་སྲོང་ཇུ་དཱ་ལོ་བི་(Judah Loew) གྱིས།
ལུས་ཅན་ཀུན་ལ་དགའ་ཞེན་བྱེད་པ་ནི་དཀོན་མཆོག་ལའང་དགའ་ཞེན་བྱེད་
པ་ཡིན། དཀོན་མཆོག་གཅིག་རྐྱང་ལ་དགའ་ཞེན་བྱེད་མཁན་དེས་དཀོན་
མཆོག་གིས་བསྐྲུན་པའི་རྣམ་འགྱུར་ཚང་མར་དགའ་ཞེན་བྱེད། དཀོན་མཆོག་
ལ་དགའ་ཞེན་བྱེད་སྐབས། དཀོན་མཆོག་གིས་བསྐྲུན་པའི་སེམས་ཅན་ལ་
དགའ་ཞེན་མི་བྱེད་པ་ནི་མི་སྲིད། དེ་ལས་ལྡོག་པའང་བདེན་པ་ཡིན་ཏེ། གལ་
ཏེ་མི་ཞིག་གིས་སེམས་ཅན་ལ་དགའ་ཞེན་མ་བྱས་ན། དེ་དག་བསྐྲུན་མཁན་
གྱི་དཀོན་མཆོག་ལ་དགའ་ཞེན་བྱེད་པ་མི་སྲིད། ཅེས་གསུངས།
(Nesivos Olam,Ahavas Harei,I)
ཇིའུ་ཆོས་ལུགས་ནང་། དཀོན་མཆོག་དང་ཉེ་བར་གནས་ཐབས་བྱེད་པ་དང་དཀོན་
མཆོག་གི་རྗེས་སུ་བྱེད་པའི་དམིགས་ཡུལ་གཉིས་ཀས་སྙིང་རྗེ་དོན་གཉེར་བྱེད་པ་
སྟོན་གྱི་ཡོད། ངོས་ཀྱིས་ཤེས་གསལ་ལ་ཐལ་མུ་ཌ་(Talmud) དང་ཇིའུ་མཆོད་
འབུལ་བྱེད་སྒོའི་ནང་དཀོན་མཆོག་ནི་སྙིང་རྗེའི་བདག་ཉིད་དང་སྙིང་རྗེའི་སྲོལ་
འབྱེད་དུ་བརྩི་གི་ཡོད། དེར་བརྟེན་དཀོན་མཆོག་གིས་བཀོད་པའི་(Gen.1.27)
ཡི་ཤུ་ཡི་ཐུན་མིན་ལྟ་ཚུལ་དེའི་ནང་མི་རྣམས་ཀྱིས་དཀོན་མཆོག་གི་རྗེས་སུ་བྱེད་
པའམ་ལད་མོ་བྱེད་དགོས་ཤིང་། དེས་དཀོན་མཆོག་གིས་བཀོད་པའི་སེམས་ཅན་
རྣམས་སྙིང་རྗེ་ཅན་ཞིག་བྱེད་དགོས་པར་བསྐུལ། བསླབ་བྱ་འདི་ནི་ཐལ་མུ་ཌའི་ནང་
ཡང་ནས་ཡང་དུ་གསུངས་ཤིང་། ཇིའུ་མི་རིགས་རྣམས་སྙིང་རྗེ་ཆེ་བའི་རང་གི་མེས་
པོ་ཚོའི་བུ་ཕྲུག་སྙིང་རྗེ་ཅན་ཞིག་བྱེད་དགོས་པ་དང་། ཉིན་རེའི་སྨོན་ལམ་གསོལ་
འདེབས་མང་པོ་ཞིག་གིས་དཀོན་མཆོག་གི་སྙིང་རྗེར་དོ་ནན་བྱེད་སྐོར་ངོས་ལ་
གསུངས་བྱུང་།
ཇིའུ་སྐད་ཡིག་(Hebrew) ནང་། སྙིང་རྗེ་ཞེས་པའི་ཐ་སྙད་ནི་མངལ་ཞེས་པའི་
ཚིག་ལས་བྱུང་ཚུལ་གསུངས་འདུག དེས་ན་ཇིའུ་ཡི་སྙིང་རྗེའི་ལྟ་ཚུལ་ནི་ཨ་མའི་
འཆར་སྒོ་དང་འབྲེལ་བའི་འདྲིས་གཤིབ་ཟབ་མོ་ཞིག་ཆགས་ཡོད། དེའང་མངོན་ཤེས་
མཁན་གྱི་ཕོ་ཉ་ཨི་སེག་(Prophet Isaiah) གི་ཁྱད་དུ་འཕགས་པའི་ཚིགས་བཅད་
ཅིག་གི་ནང་། “ཨ་མ་ཞིག་གིས་རང་གི་བུ་ལ་འོ་མ་སྟེར་རྒྱུ་བརྗེད་ནས་རང་གི་ཤ་
ལས་གཅེས་པའི་བུ་ལ་སྙིང་རྗེ་མེད་པ་སྲིད་དམ་” ཞེས་གསུངས། (Isa.49:15)
སྙིང་རྗེ་ནི་ཨ་མ་ཞིག་གིས་རང་གི་ཤ་ལས་གཅེས་པའི་བུ་ཕྲུག་ཡོངས་ལ་
བཅངས་པའི་བརྩེ་བ་དང་འདྲ་ཞིང་། ནང་པའི་གཞུང་གི་སྙིང་རྗེའི་འགྲེལ་བཤད་ནང་
བསམ་ཚུལ་དེ་ཐོན་པའང་། བྱམས་བརྩེ་ནི་མ་ཞིག་གིས་རང་གི་བུ་ལ་བཅངས་པའི་
བརྩེ་བ་དང་བསྡུར་ཡོད། ཐལ་མུ་ཌའི་བླ་ཆེན་གྱིས། སྙིང་རྗེ་ནི་ཇིའུ་ཡི་དམིགས་
བསལ་ཁྱད་ཆོས་གཙོ་བོ་གསུམ་ལས་གཅིག་ཏུ་བརྩི་བ་ངོས་ནས་ཤེས་རྟོགས་བྱུང་
ལ༑ འགྲོ་བ་མི་ཙམ་མ་ཡིན་པར་སེམས་ཅན་ཐམས་ཅད་ལ་ཁྱབ་པར་
པའི་གལ་གནད་ལ་རྒྱུས་མངའ་བྱུང་། ཇིའུ་ཆོས་ལུགས་ཀྱིས་ཀྱང་སེམས་ཅན་
ཐམས་ཅད་ལ་སྙིང་རྗེ་དགོས་པར་ནན་ཏན་བྱེད་ཅིང་། ཊོ་རཱའི་ནང་ཁྲིམས་ལུགས་
མང་པོ་ཞིག་གིས་དུད་འགྲོ་ལའང་བྱམས་བརྩེ་དགོས་པར་ནན་སྐུལ་བྱེད་ཀྱི་ཡོད།
དཔེར་ན། ཆོས་དད་ཆེ་བའི་ཇིའུ་ཆོས་ལུགས་ཀྱི་བཀའ་ཁྱབ་ནང་ཇིའུ་མི་རིགས་
ཚོས་རང་ཉིད་ཟས་བཟའ་འགོ་མ་བཙུགས་པའི་སྔོན་དུ་སྒོ་ཕྱུགས་སེམས་ཅན་
རྣམས་ལ་བཟའ་ཆས་སྟེར་དགོས་སྐོར་གསུངས་ཡོད།
ཡི་ཤུའི་གསུང་རབ་ཀྱི་རང་བཞིན་ལས་འདས་པའི་འཆར་སྣང་ཁ་ཤས་ནང་
དཀོན་མཆོག་གི་སྙིང་རྗེའི་ཐོག་ལའང་ནན་བརྗོད་བྱས་ཡོད་པ་ནི་བློ་མགུ་ནུས་ཤིག་
འདུག བྲག་རྡོའི་སེར་ཀའི་སྟེང་མོ་སེ་སེ་(Moses) དཀོན་མཆོག་གི་མདུན་དུ་
ལངས་པའི་སྐབས། དཀོན་མཆོག་གི་ཞལ་ནས། “ངས་རང་གི་ལེགས་བྱས་ཐམས་
ཅད་ཁྱོད་ལ་སྤྲོད་ཅིང་། ཁྱོད་ཀྱི་མདུན་སར་ངའི་མིང་གཙོ་བོ་ཞེས་སྒྲོག་པར་བྱའོ།།
ངས་རང་གི་བུ་ཕྲུག་ཏུ་སུ་བདམས་ཀྱང་། དེ་ལ་བརྩེ་བ་བྱའོ། ངས་རང་གི་བུ་ཕྲུག་ཏུ་
སུ་བདམས་ཀྱང་། དེ་ལ་སྙིང་རྗེ་བྱའོ་”ཞེས་གསུངས། (Exod.33:19)
དེ་བཞིན་དུ་སྙིང་རྗེ་ནི་ཡི་ཤུའི་གསུང་རབ་ནང་གི་སྒྲུང་གྲགས་ཆེ་བ་འགའི་ནང་
ནན་བརྗོད་བྱས་ཡོད། དཔེར་ན། སོ་ལོ་མོན་(Solomon) གྱིས་རང་གི་རྣམ་དཔྱོད་
ཀྱི་རྩལ་སྟོན་སྐབས། བུད་མེད་གཉིས་ཀྱིས་ཕྲུ་གུ་གསོན་པོ་གཅིག་དང་གཤིན་པོ་
གཅིག་ཁྱེར་ཡོང་སྟེ་ཁོང་གི་མདུན་དུ་བཅར། བུད་མེད་གཉིས་ཀས་ཕྲུ་གུ་གསོན་
པོ་དེ་རང་རང་གི་ཡིན་ཚུལ་བརྩད། ཁོ་གཉིས་ལས་གཅིག་རྫུན་མ་ཡིན་པ་གསལ་
པོ་རེད། དེར་བརྟེན་སོ་ལོ་མོན་གྱིས་རལ་གྲི་ཁྱེར་བའི་མི་ཞིག་སྐད་བཏང་ནས་ཕྲུ་
གུ་གསོན་པོ་དེ་དུམ་བུ་གཉིས་སུ་བཏུབས་ནས་བུད་མེད་གཉིས་པོར་བགོ་བཤའ་
རྒྱོབ་ཅེས་བཀའ་བཏང༌། སྐབས་དེར་ཨ་མ་ངོ་མ་དེས་རང་གི་བུ་ལ་བཅངས་པའི་
སྙིང་རྗེས་མ་བཟོད་པར་རྒྱལ་པོ་མཆོག་ལ་ཞུས་དོན། “ཕྲུ་གུ་དེ་མ་བསད་པར་མོ་ལ་
སྤྲོད་རོགས་”ཞེས་ཞུ་བ་ཕུལ། འོན་ཀྱང་བུད་མེད་གཞན་དེས་“ཕྲུ་གུ་དུམ་བུ་གཉིས་
སུ་བཏང་ནས་རང་མེད་མི་མེད་བཟོ་”རོགས་གནང་ཞེས་ཞུས། (Kings3:26) རྒྱལ་
པོའི་རྣམ་དཔྱོད་ནི་ཕྲུ་གུ་དེའི་ཨ་མ་དངོས་གནས་སུ་ཡིན་མིན་དབྱེ་འབྱེད་བྱེད་པའི་
ཐབས་བྱུས་ཙམ་མིན་པར། ད་དུང་མ་ཡི་སྙིང་རྗེ་མངོན་པར་བྱེད་ཅིང་། དེས་སྙིང་རྗེ་
ནི་དྲང་བདེན་གྱི་བརྒྱུད་ལམ་ལྟ་བུར་བེད་སྤྱོད་བྱེད།
ཇིའུ་སྐོར་ལ་ངོས་ནས་ཐོག་མར་གོ་ཐོས་བྱུང་བ་གཅིག་ནི། ཁོང་ཚོ་རང་ཉིད་
དཀོན་མཆོག་གིས་གདམ་ཀ་བྱས་པའི་མི་རིགས་ཤིག་ཡིན་པའི་བསམ་ཚུལ་
དེ་རེད། ཐོག་མར་ངས་དེ་ནི་བོད་མི་རྣམས་སྙིང་རྗེའི་ལྷ་འཕགས་པ་སྤྱན་རས་
གཟིགས་ཀྱི་གདུལ་བྱར་བརྩི་བའི་སྲོལ་རྒྱུན་གྱི་བསམ་ཚུལ་དང་འདྲ་པོ་ཡིན་ངེས་
རེད་བསམ་བྱུང་། འཕགས་པ་སྤྱན་རས་གཟིགས་ཀྱིས་ཁ་བ་ཅན་གྱི་མི་རྣམས་
རྗེས་སུ་འཛིན་པའི་ཐུགས་དམ་མཛད་ཡོད། འོན་ཀྱང་ཕྱི་ལོ་༡༩༦༠ ཐམ་པའི་ལོ་
མཇུག་ཙམ་ལ་ངྷ་རམ་ས་ལར་ངོས་ཐུག་འཕྲད་དུ་ཐེངས་དང་པོ་ཕེབས་མཁན་ངོས་
ཀྱི་གྲོགས་པོ་ཧཱུ་སེ་ཊན་སི་མིཐས་(Huston Smith)ཇིའུ་མི་རིགས་ཚོས་“གདམ་
ཀ་བྱས་”ཞེས་པའི་བསམ་ཚུལ་གྱི་ནང་དོན་གཏིང་ཕྱིན་པ་འགྲེལ་བརྗོད་གནང་བར་
ངོས་རང་མོས་གུས་ཆེན་པོ་བྱུང་། ཇིའུ་མི་རིགས་རྣམས་རྦེ་རྦེ་ཌོན་(Babydon)
དུ་བཙན་བྱོལ་དུ་གྱར་བའི་སྐབས། ཇིའུ་མི་རིགས་ཀྱི་སྡུག་བསྔལ་ཐད་གཏིང་ཟབ་
པའི་འགྲེལ་བརྗོད་བྱེད་སྲོལ་ཞིག་དར་ཞིང་། དེ་ནི་ཡི་ཤུའི་གསུང་རབ་ནང་། ཕོ་ཉ་
ཨི་སེག་(lsaiah) གི་དཔེ་དེབ་ཀྱི་ལེའུ་ཕྱི་མའི་ནང་དུ་གསལ་ཡོད་ཅེས་སི་མི་ཐས་
བརྗོད་ཀྱི་འདུག འགྲེལ་པ་འདི་ལ་གཞིགས་ན། དཀོན་མཆོག་གིས་གདམ་ཀ་བྱས་
ཞེས་པའི་དོན་ནི་འགྲོ་བ་མིའི་སྡུག་བསྔལ་གྱི་གནོན་ཤུགས་འཁུར་དུ་འཁྱེར་བ་དང་།
ཇིའུ་མི་རིགས་ཀྱི་སྡུག་བསྔལ་བརྒྱུད་འགྲོ་བ་མི་ཐམས་ཅད་སྐྱོབ་རྒྱུའི་ཐད་ཤུགས་
རྐྱེན་སྦྱིན་ཞིང་། འདིས་ཁྱད་དུ་འཕགས་པའི་སྒོ་ནས་རང་གཅེས་འཛིན་མེད་པ་
མཚོན་གྱི་ཡོད། དེ་དང་ཆབས་ཅིག་ཡི་ཤུའི་ཆོས་ལུགས་ནང་སྣོད་བཅུད་ཀྱི་འཇིག་
རྟེན་སྐྱོབ་རྒྱུ་ནི་མི་གཅིག་གི་འགན་འཁྲི་ཡིན། དེ་ལས་ལྡོག་སྟེ་ཇིའུ་ཆོས་ལུགས་
ནང་མི་ཚང་མར་དེའི་ཐད་རང་འཁྲིའི་ལས་འགན་ཡོད། ངོས་དང་འདྲ་བར་ནང་པ་
ཞིག་ལ་ལྟ་ཚུལ་འདིས་རང་གཅེས་འཛིན་གྱི་བསམ་པ་དང་བྲལ་བའི་རྒྱལ་སྲས་བྱང་
ཆུབ་སེམས་དཔའ་རྣམས་ཀྱིས་སེམས་ཅན་ཐམས་ཅད་ཀྱི་དོན་དུ་གཞོལ་བའི་དཔེ་
མཚོན་གྱི་འདུག།

༧ སྙིང་རྗེ་ནི་འཛམ་གླིང་གི་ཆོས་ལུགས་ཚང་མ་གཅིག་ཏུ་འདུ་ས་དེ་ཡིན།

༄༅། །ཆོས་ལུགས་གཞན་གྱི་སེམས་དོན་རིག་པའི་ལམ་བུའི་སྟེང་འགྲུལ་
བཞུད་བྱས་པའི་ཁྲོད་ངོས་ལ་དམིགས་བསལ་དགའ་སྤོབས་བྱེད་འོས་པ་ཞིག་ནི།
རང་གི་བློ་རྒྱ་ཕྱེས་པ་དང་ཆོས་ལུགས་གཞན་གྱིས་གཡོ་ཟོལ་མེད་པར་སྐད་ཆ་
གསལ་པོ་དང་གསང་པོར་བརྗོད་པ་གོ་ཐོས་བྱུང་བ་དེ་ཡིན། སེམས་གཏིང་ནས་
བསམ་ཚུལ་བརྗེ་ལེན་བྱེད་སའི་གླེང་སྟེགས་འདི་ནི། རླབས་ཆེན་ཆོས་ལུགས་
རྣམས་ཀྱིས་རང་རང་གི་གདུལ་བྱའི་བློ་རྒྱ་འབྱེད་འདོད་དང་བཟང་སྤྱོད་ཀྱི་ཐོག་ནས་
མི་ཚེ་སྐྱེལ་ཕྱིར་བསླབ་བྱའི་གཙོ་བོ་ཞིག་ཏུ་སྙིང་རྗེ་རྒྱུད་ལ་སྐྱེད་པར་སྐུལ་འདེད་
བྱེད་པའི་དོན་དངོས་ཀྱི་གནད་དོན་དང་འབྲེལ་ཡོད། མི་ཚེ་དོན་དང་ལྡན་པ་ཞིག་
སྐྱེལ་རྒྱུ་དང་སྙིང་རྗེའི་ཚུལ་ཁྲིམས་གཅེས་སྐྱོང་བྱེད་པའི་ཐོག་ལ་སླེབས་སྐབས།
རླབས་ཆེན་ཆོས་ལུགས་ཁག་གི་དད་ལྡན་པ་ཚོས་མཛའ་མཐུན་ངང་ལམ་བུ་གཅིག་
གི་ཐོག་མཉམ་དུ་ཤར་སྐྱོད་བྱེད་ཀྱི་ཡོད།
གཤམ་འཁོད་འཛམ་གླིང་གི་རྩ་ཆེའི་གསུང་རབ་ཁག་གི་གསུང་སྒྲོས་འདི་འདྲ་
བས་སེམས་འགུལ་མི་ཐེབས་མཁན་སུ་ཡོད་དམ།
སྐལ་ལྡན་རྣམས་དྲང་བདེན་ལ་དགའ་ཞིང་། ཁོང་ཚོའི་འདོད་དོན་འགྲུབ་ངེས།
སྐལ་ལྡན་རྣམས་སྙིང་རྗེ་ཆེ་ཞིང་།ཁོང་ཚོར་གཞན་གྱི་སྙིང་རྗེ་འཐོབ་ངེས། སྐལ་
ལྡན་རྣམས་ཀྱི་སེམས་ལ་ལྷད་མེད་ཅིང་། ཁོང་ཚོས་དཀོན་མཆོག་མཇལ་ངེས།
སྐལ་ལྡན་རྣམས་ཞི་བདེ་སྐྲུན་མཁན་ཡིན་ཞིང་། ཁོང་ཚོར་དཀོན་མཆོག་གི་
སྲས་ཞེས་འབོད་ངེས།
(ཐར་པའི་ཞལ་ལུང་ལས་MATT.5:6-9,)
སེམས་ཅན་ཐམས་ཅད་དཀོན་མཆོག་གི་ཕྲུ་གུ་ཡིན་ཞིང་། དཀོན་མཆོག་ལ་
དགའ་ཞེན་ཆེ་ཤོས་ནི་ཁོང་གི་བུ་ཕྲུག་ལ་བྱམས་སྐྱོང་བྱེད་མཁན་རྣམས་ཡིན།
(བཀའི་ཕོ་ཉ་ཕོ་ཉ། HADITH)
འདི་ནི་རྒ་དང་ནད་ཀྱིས་ཡོངས་མནར་བའི།།
སྲོག་ཆགས་སྡུག་བསྔལ་བརྒྱ་ཡིས་གཙེས་པ་རྣམས།།
སྐྱེ་ཤི་མྱ་ངན་འཇིགས་པས་གདུངས་མཐོང་ནས།
དེ་དག་དོན་དུ་སྙིང་རྗེའི་སེམས་ཀྱིས་སྤྱོད༎
འགྲོ་རྒྱུད་ལྔ་ཡི་འཁོར་ལོའི་དཀྱིལ་འཁོར་དུ།།
སྡུག་བསྔལ་འཁྲུལ་འཁོར་བཙིར་བའི་འགྲོ་མ།།
སྡུག་བསྔལ་འཁྲུལ་འཁོར་འཁོར་ལོ་འཇོམས་པ་ཡི༎
ཡེ་ཤེས་རྡོ་རྗེ་སྲ་བ་འདི་ཚོལ་ལོ།།
སྡོང་པོ་བཀོད་པའི་མདོ།
ཆོས་ལུགས་ནང་ཁུལ་གྱི་མཆོད་འབུལ་ལྷན་འཛོམས་སྐབས། ངས་ཡི་ཤུའི་ཞལ་
ལུང་ནང་གི་གསུང་སྙན་པོ་དེ་འདྲ་ཡང་ཡང་གོ་ཐོས་བྱུང༌། ལོན་ཌོན་དུ་ཇོན་མེན་
(John Main) བགྲོ་གླེང་ཚོགས་འདུའི་སྐབས་ངོས་ལ་དེ་དག་ཐོག་བསམ་ཚུལ་
འདོན་དགོས་སྐོར་གླེང་སྐབས། ཐོག་མར་ངོས་རང་ཁོང་ཚོའི་ངོ་མཚར་ཆེ་བའི་
སེམས་དོན་རིག་པའི་ནང་རྦད་དེ་འཐིམ་སོང་། དེ་ལྟར་བྱིན་གྱིས་བརླབས་པ་དང་།
སེམས་བཟང་པོའི་ཐོག་ནས་སྙིང་ཉེ་པོ་བྱེད་པ། གཞན་གྱི་བདེ་དོན་སླད་སོ་སོའི་
སྤྱོད་ལམ་ལ་བཀོད་བྱུས་གཏོང་བ་བཅས་བརྒྱུད་ང་ཚོ་ཚང་མས་བདེ་སྐྱིད་དོན་
གཉེར་བྱེད་ཅིང་། ཐ་ན་སྡུག་བསྔལ་གྱི་རྒྱུན་རྩ་བ་ནས་གཅོད་འདོད་བྱེད་ཀྱི་ཡོད།
ཆོས་ལུགས་ཆེ་ཁག་རྣམས་ཀྱི་གཟི་བརྗིད་གཅིག་ནི། ང་ཚོས་སྙིང་རྗེ་རྒྱུད་ལ་སྐྱེད་
དགོས་པ་དང་། དེ་ལ་བརྟེན་ནས་རང་གི་སེམས་དོན་གྱི་བསྒྲུབ་བྱ་ལེགས་གྲུབ་
ཡོང་ཐུབ་ཅེས་པའི་བསླབ་བྱའི་སྙིང་པོ་དེ་ཡིན། སྙིང་རྗེའི་ཐོག་རླབས་ཆེན་གྱི་ཆོས་
ལུགས་དེ་དག་གི་གཅིག་གྱུར་གྱི་བསླབ་བྱ་ལ་བརྟེན་ནས་ང་ཚོའི་སེམས་ཀྱི་དགའ་
སྣང་དང་གོ་རྟོགས་ཚད་མཐོན་པོ་ཞིག་ཏུ་གོང་མཐོར་གཏོང་བའི་ནུས་པ་ཆོས་
ལུགས་དེ་དག་ལ་ཡོད།
གཞན་ལ་སེམས་ཁུར་དང་འབྲེལ་བར་ཚོར་བའི་འགྲོ་བ་མིའི་རང་བཞིན་ལྷན་
སྐྱེས་ཀྱི་ནུས་པ་སྟེ། སྙིང་རྗེའི་ནང་འགྲོ་བ་མི་ཀུན་ལ་ཐུན་མོང་དུ་ཡོད་པའི་གཞི་
རྩའི་རང་བཞིན་གྱི་རྣམ་པ་ཞིག་ཙམ་མ་ཟད་ང་ཚོའི་བདེ་སྐྱིད་ཀྱི་གཞི་རྟེན་ཡང་
གཏོགས་ཡོད་པར་ངོས་ལ་ཡིད་ཆེས་བརྟན་པོ་ཡོད། གནད་དོན་དེའི་ཐད་ཆོས་ལ་
དད་པ་ཡོད་མཁན་དང་མེད་མཁན། མི་རིགས་འདི་དང་དེའི་དབར་ཁྱད་པར་ཏིལ་
འབྲུ་ཙམ་ཡང་མེད། ཆོས་དད་ཡོད་མེད་གང་ལྟར་ཡང་། བཟང་སྤྱོད་ཀྱི་བསླབ་བྱ་
ཚང་མས་ལྷན་སྐྱེས་ཀྱི་རྩ་ཆེའི་ཁྱད་ཆོས་དེ་གཅེས་སྐྱོང་བྱ་རྒྱུ་དང་། གོང་ནས་གོང་
དུ་སྤེལ་རྒྱུ། མཐར་ཕྱིན་པ་ཞིག་ཡོང་རྒྱུར་དམིགས་ཀྱི་ཡོད།
དེ་ལྟའི་བརྒྱུད་རིམ་ནང་གཞི་རྒྱ་ཆེ་རྒྱ་ཆེ་བའི་ཐབས་ལམ་ཁག་མི་འདྲ་བ་གསུམ་
ངོས་འཛིན་བྱེད་ཐུབ། དང་པོ། ལྷ་ཡོད་པར་སྨྲ་བའི་ཐབས་ལམ་ནང་དཀོན་མཆོག་
གི་ལྟ་ཚུལ་དེ་བཟང་སྤྱོད་ཀྱི་བསླབ་བྱའི་གཞི་མར་གནས་ཤིང་དཀོན་མཆོག་གི་
སྙིང་རྗེ་དང་གཉིས་སུ་མེད་པ་ཞིག་སྦྱོང་འདོད་པའི་མིའི་སྙིང་རུས་གཅེས་སྤྲས་བྱེད།
གཉིས་པ། ནང་ཆོས་ལྟ་བུ་ལྷ་མེད་པར་སྨྲ་བའི་ཆོས་ལུགས་ཀྱི་ཐབས་ལམ་ནང་།
བདེ་སྐྱིད་དོན་དུ་གཉེར་བའི་མིའི་གཞི་རྩའི་མངོན་འདོད་ཀྱི་ཆ་ནས་བཟང་སྤྱོད་ཀྱི་
གཞི་རྟེན་དུ་ལས་རྒྱུ་འབྲས་ཀྱི་རྣམ་གཞག་དང་འགྲོ་བ་སེམས་ཅན་རྣམས་འདྲ་
མཉམ་ཡིན་པའི་ཐོག་ལ་གཙོ་འདོན་བྱེད་ཀྱི་ཡོད། གསུམ་པ། ཆོས་ལུགས་རིས་
མེད་དམ་ཆོས་ཁས་མི་ལེན་གྱི་ཐབས་ལམ་ཡིན། དེའི་ནང་ཆོས་ལུགས་ཀྱི་ལྟ་བ་
མེད་པར་སྙིང་རྗེའི་གལ་གནད་དེ་ཕལ་ཆེར་རྒྱུན་ཤེས་དང་། གཅིག་གྱུར་གྱི་མྱོང་བ།
རིག་པའི་རྙེད་དོན་བཅས་ཀྱི་ཐོག་ལ་གཞི་འཇོག་ཅིང་། དེས་ང་ཚོ་གཞན་གྱི་བཀའ་
དྲིན་ལ་བརྟེན་པ་ར་སྤྲོད་བྱེད་ཀྱི་ཡོད།
མ་གཞི་འཛམ་གླིང་ནང་གི་ཆོས་ལུགས་སོ་སོའི་ཚད་མ་རིག་པའི་ལྟ་ཚུལ་ཐོག་
ལ་གཞི་རྩའི་ཁྱད་པར་ཡོད་ཀྱང་། བཟང་སྤྱོད་ཀྱི་དངོས་གཞིའི་ཉམས་ལེན་སྐོར་གྱི་
བསླབ་བྱའི་ཐོག་ལ་སླེབས་སྐབས་གཅིག་འདུས་ཤུགས་ཆེན་པོ་ཡོད། ཆོས་ལུགས་
ཀྱི་སྲོལ་རྒྱུན་ཚང་མས་བཟང་སྤྱོད་ཀྱི་མི་ཚེ་དང༌། སེམས་རྒྱུད་ཀྱི་ཉོན་མོངས་དང་
མི་དགེ་བའི་རིགས་སྤོང་བ། བྱ་བ་བཟང་པོར་འཇུག་པ། མི་ཚེ་དོན་དང་ལྡན་པ་
བཅས་ཡོང་བར་དོ་ནན་བྱེད་ཀྱི་ཡོད། དེ་དག་ཚང་མའི་ནང་གལ་ཆེའི་ཀུན་སྤྱོད་ཀྱི་
རྩ་འཛིན་འགའ་འདུས་ཤིང་། དེའང་མི་དགེ་བའི་ལས་སྤོང་བ་དང་དགེ་བའི་ལས་
ལ་འཇུག་པར་ལམ་སྟོན་ཆེད་གཏན་འབེབས་བྱས། དཔེར་ན། སྲོལ་རྒྱུན་གྱི་ཆོས་
ལུགས་ཚང་མར་བླང་དོར་གྱི་རྩ་འཛིན་ཆ་ཚང་རེ་ལྡན་ཞིང་། དེས་འཚེ་བའི་ལས་
སུ་འཇུག་པ་བཀག་འགོག་བྱེད་པ་དང་ཆབས་ཅིག་དམིགས་བསལ་སྙིང་རྗེ་དང་།
དགོངས་ཡངས། བཟོད་པ། ཆོག་ཤེས། སྦྱིན་པ། གཞན་ལ་ཞབས་འདེགས་སྒྲུབ་
པ་སོགས་ཀྱི་བཟང་པོའི་བློ་རྣམས་རྒྱུད་ལ་སྐྱེད་ཕྱིར་བློ་སྟོབས་སྤེལ་ཞིང་། སྙིང་
རྗེ་ཆེ་བའི་བསམ་བློའི་འཁྱེར་སོ་གཞིར་བཞག་སྟེ་གཞན་ལ་འབྲེལ་གཏུག་བྱ་རྒྱུར་
ཚང་མས་རྒྱབ་སྐྱོར་བྱེད་ཀྱི་ཡོད། དད་ལྡན་ཆོས་པ་སྒེར་སོ་སོར། ཆོས་ལུགས་
ཚང་མས་མི་ཚེའི་ནང་རྒྱས་སྤྲོས་མེད་པ་དང་། བག་ཡོད་ཚུལ་མཐུན་དགོས་པ། དེ་
བཞིན་རང་སྒྲིག་རང་སྲུང་དང་བསམ་བློའི་རང་ཚུགས་ཚད་མཐོན་པོ་དགོས་སྐོར་བློ་
སྟོབས་སྤེལ། ཁ་ཏ་བསླབ་བྱ་དེ་དག་སྟེང་། མཐའ་གཅིག་འཛིན་གྱི་དངོས་གཙོ་སྨྲ་
བ་དང་རང་གཅེས་འཛིན་ནི་ཚད་ཅན་ཞིག་ཡིན་པ་ངོས་འཛིན་བྱ་རྒྱུ་དེ་ཆོས་ལུགས་
ཤིག་གིས་གལ་ཆེན་པོ་བརྩི། ཕྱོགས་གཞན་ཞིག་ནས། འཛམ་གླིང་ནང་གི་ཆོས་
ལུགས་ཚང་མའི་སྙིང་དབུས་སུ་གནས་པ་ནི། གཟུགས་སུ་གྲུབ་པ་དང་། ཚད་ཡོད་
པ༑ གནས་སྐབས་ཙམ་གྱི་མིའི་ལུས་རྟེན་གྱི་མཚམས་འདི་ལས་འདས་པའི་སྐྱེ་བ་
ཞིག་འཐོབ་ཐབས་བྱ་རྒྱུ་དེ་ཡིན་ཞིང་། ཆོས་ལུགས་ཚང་མའི་ནང་། མི་ཚེ་དོན་དང་
ལྡན་པ་ཞེས་པ་ནི་འཇིག་རྟེན་ལས་འདས་པའི་ཕྱོགས་དེ་མཐོང་བའི་སྒོ་ནས་འཚོལ་
རྒྱུ་དེ་ཡིན།

གཞི་རྩའི་ཆོས་ཀྱི་བླང་དོར།

འཛམ་གླིང་ནང་གི་ཆོས་ལུགས་ཚང་མས་ཀུན་སློང་སྟེ་སེམས་ཀྱི་གནས་སྟངས་
ཀྱི་རིམ་པའི་ཆ་ནས་སེམས་རྒྱུད་དུ་བྱམས་པ་དང་སྙིང་རྗེ་སྐྱེད་དགོས་ཚུལ་སློབ་
ཀྱི་ཡོད་པ་དང་། ཆབས་ཅིག་ཉིན་རེའི་བྱ་སྤྱོད་ཀྱི་རིམ་པའི་ཐོག་ནས་དེ་དག་གིས་
འཚེ་བའི་ལས་སྤོང་དགོས་པ་སློབ་ཀྱི་ཡོད། དེར་བརྟེན་འཛམ་གླིང་ནང་མི་ཞིག་གི་
སེམས་སམ་བྱ་སྤྱོད་ཀྱི་ཐོག་ནས་དང་། ང་ཚོའི་སྤུན་ཟླ་མི་རིགས་ཚོ་དང་འབྲེལ་བ་
བྱེད་ཕྱོགས་གང་ནས་ཀྱང་། བསླབ་བྱའི་གཙོ་བོ་ནི་སྙིང་རྗེ་སྐྱེད་རྒྱུ་དེ་ཆགས་ཡོད།
ངོས་ནས་དེ་མཐོང་བ་དང་། རླབས་ཆེན་གྱི་ཆོས་ལུགས་དེ་དག་ནང་སྙིང་རྗེའི་
ཐོག་བཟང་སྤྱོད་ཀྱི་བསླབ་བྱར་སྤྱིར་བཏང་ནས་ངོས་འཛིན་རུང་བའི་རིམ་པ་གསུམ་
ཡོད། དང་པོ། ཉེས་སྤྱོད་སྡོམ་པའི་ཚུལ་ཁྲིམས་ཏེ། དེ་ནི་གཞི་རྩའི་རིམ་པ་ཡིན་
ཞིང་། དེའི་ནང་རང་གཞན་གཉིས་ཀར་གནོད་པའི་འཚེ་བའི་ལས་སྤོང་དགོས་པ་
ཚུད་ཡོད། གཉིས་པ། སྙིང་རྗེའི་ཚུལ་ཁྲིམས། དེས་སེམས་ཅན་ཐམས་ཅད་ཀྱི་ཆེད་
དུ་བྱམས་པ་དང་སྙིང་རྗེ་དངོས་སུ་སྐྱེད་པར་གཞན་ལ་བསམ་ཞིབ་བྱེད་པའི་སྐྱིད་
སྡུག་མཉམ་མྱོང་གི་ས་བོན་སྨིན་པར་བྱེད་ཀྱི་ཡོད། གསུམ་པ། གཞན་ཕན་གྱི་ལྟ་བ་
རྣལ་མ་ཞིག་སྐྱེད་པ། དེ་ནི་རང་ལ་ཚུར་ལན་འཇལ་བའམ་ཁེ་ཕན་འཐོབ་མིན་ལ་མི་
ལྟ་བར་རང་ཤེད་མེད་པའི་ཞབས་འདེགས་ཤིག་ཡིན།
འཛམ་གླིང་ནང་གི་རླབས་ཆེན་ཆོས་ལུགས་ཚོས་ཉེས་སྤྱོད་སྡོམ་པའི་ཚུལ་
ཁྲིམས་ཀྱི་ཐོག་མངོན་གསལ་དོད་པོས་བསམ་ཚུལ་གཅིག་མཐུན་སྟོན་གྱི་ཡོད།
འདིས་ཞེན་ལོག་དང་འདོད་རྔམ་ལྟ་བུའི་གློ་བུར་གྱི་མི་དགེ་བའི་སེམས་འགུལ་གྱི་
དབང་དུ་སོང་ནས་བྱ་སྤྱོད་སྤེལ་བ་ལས་ཟློག་པར་བྱེད་པའི་གཞི་རྩའི་བླང་དོར་གྱི་
སྒྲོམ་གཞིའི་སྙིང་དོན་འགྲེལ་བརྗོད་བྱེད་ཀྱི་ཡོད། དཔེར་ན། ཇིའུ་ཆོས་ལུགས་ནང་།
ཞལ་གདམས་བཅུའི་ནང་སྲོག་གཅོད་པ་དང་། ལོག་གཡེམ། མ་བྱིན་པར་ལེན་པ།
རྫུན་སྨྲ་བ། བརྣབ་སེམས་སོགས་ཀྱི་མི་དགེ་བའི་ལས་ལ་དགག་བྱ་བྱས་ཡོད། དེ་
དག་ཚང་མ་ཉེས་སྤྱོད་སྡོམ་པའི་ཚུལ་ཁྲིམས་ཀྱི་ཁོངས་སུ་གཏོགས་ཡོད། ཡི་ཤུའི་
ཆོས་ལུགས་ནང་དུའང་ཞལ་གདམས་བཅུ་གསུངས་ཤིང་། དེའི་ནང་མཚམས་མེད་
ཀྱི་ལས་བདུན་ཏེ། འདོད་ཆགས་དང་། ཧམ་སེམས། འདོད་རྔམ། ལེ་ལོ། ཁོང་ཁྲོ།
ཕྲག་དོག ང་རྒྱལ་བཅས་དྲངས་ཡོད།
དེ་དང་ཕྱོགས་མཚུངས། ཞལ་གདམས་བཅུ་པོའི་སྟེང་ཁ་ཆེའི་ཆོས་ལུགས་
ཀྱིས་སྲོག་གཅོད་པ་དང་། ལོག་གཡེམ་སོགས་ཐེ་བའི་མི་དགེ་བའི་ལས་ཆེ་བ་
བདུན་ཅུ་གསུངས་ཡོད། ཧིནྡུ་དང་གཅེར་བུ་པའི་ཆོས་ལུགས། དེ་བཞིན་ནང་ཆོས་
བཅས་ཀྱི་ནང་མི་དགེ་བའི་ལས་ཀྱི་རྣམ་གཞག་གསུངས་ཤིང་། དེས་གང་ཟག་སོ་
སོའི་རྣམ་ཤེས་སམ་སེམས་རྒྱུད་མི་གཙང་བར་བྱེད་པ་དང་། ལམ་ལོག་པར་ཁྲིད་དེ་
འཁོར་བའི་སྐེ་བ་རྒྱུན་མར་ལེན་དུ་འཇུག་གི་ཡོད།
ངོས་རང་གི་ནང་པའི་སྲོལ་རྒྱུན་ནང་། གཞི་རྩའི་ཚུལ་ཁྲིམས་ཆ་ནས། ང་ཚོས་
མི་དགེ་བའི་ལས་ལམ་བཅུ་སྡོམ་དགོས་སྐོར་བརྗོད་ཀྱི་ཡོད། བཅུ་པོ་ནི། སྲོག་
གཅོད་པ་དང་། ལོག་གཡེམ། མ་བྱིན་པར་ལེན་པ་བཅས་ལུས་ཀྱི་གསུམ་དང་། རྫུན་
དང་། ཕྲ་མ། ཚིག་རྩུབ། ངག་འཁྱལ་བཅས་ངག་གི་བཞི། བརྣབ་སེམས་དང་། གནོད་
སེམས། ལོག་ལྟ་བཅས་ཡིད་ཀྱི་གསུམ་མོ། ལས་ལམ་བཅུ་པོ་འདིའི་ནང་ལུས་ངག་
ཡིད་གསུམ་གྱི་མི་དགེ་བའི་རིགས་གཏོགས་ཤིང་། དེ་དག་ནི་ཡིད་ཀྱི་དུག་གསུམ་
སྟེ་འདོད་ཆགས་དང་། ཞེ་སྡང་། གཏི་མུག་བཅས་ཀྱི་ཕྱིའི་རྣམ་འགྱུར་ཡིན།
གལ་ཏེ་གཟབ་གཟབ་བྱས་བལྟས་ན། འཛམ་གླིང་ནང་གི་ཆོས་ལུགས་ཁག་གི་
ཀུན་སྤྱོད་ཀྱི་བསླབ་བྱ་དང་། ལྷག་པར་དུ་ཉེས་སྤྱོད་སྡོམ་པའི་ཚུལ་ཁྲིམས་ཐོག་གླེང་
སྐབས། དེ་དག་གི་རྨང་གཞིར་གནད་ཆེ་བའི་བཟང་སྤྱོད་ཀྱི་རྩ་འཛིན་ཞིག་གནས་
ཡོད་པ་ཤེས་རྟོགས་བྱུང་བར་ཧ་ལས་དགོས་དོན་མེད། རྒྱུན་དུ་དེ་ལ་གསེཪ་ཁྲིམས་
(Golden Rule) ཞེས་བརྗོད་ཀྱི་ཡོད། མདོར་ན། བསམ་ཚུལ་ནི་གཞན་གྱིས་རང་
ལ་སྤྱོད་ཚུལ་ཇི་འདྲ་ཞིག་འཛིན་འདོད་པ་ལྟར་རང་གིས་ཀྱང་གཞན་ལ་གཅིག་
མཚུངས་བྱེད་དགོས་པ་དེ་ཡིན། ལྷག་པར་དུ་གཞན་གྱིས་རང་ལ་སྤྱོད་ཚུལ་ངན་པ་
མི་འདོད་པ་ལྟར་རང་གིས་ཀྱང་གཞན་ལ་གནོད་པའི་ལས་དེ་དག་ངེས་པར་སྤོང་
དགོས། འདིར་བསམ་ཚུལ་གཙོ་བོ་ནི་གཅིག་ལན་གཅིག་འཇལ་དགོས་པའི་ཚུལ་
དེ་ཡིན། དེ་ཡང་ལོ་ཤས་སྔོན་ནེའུ་ཡོག་ཏུ་ཆོས་ལུགས་ནང་ཁུལ་གྱི་མཆོད་འབུལ་
ཞིག་གི་སྐབས། ངས་དེ་ཐེངས་དང་པོ་གསལ་པོར་ཤེས་རྟོགས་བྱུང་། འདུ་ཚོགས་
དེའི་ངོ་སྤྲོད་ཤོག་བྱང་ནང་། གོ་སྒྲིག་བྱེད་པོ་ཚོས་འཛམ་གླིང་གི་ཆོས་ལུགས་ཁག་
ནང་གཞི་རྩའི་བཟང་སྤྱོད་ཀྱི་རྩ་འཛིན་གཙིགས་སུ་འཛིན་པའི་གསུང་སྒྲོས་ཁག་
ཅིག་གོ་རིམ་དུ་བསྒྲིགས་ཏེ་ཐོ་གཞུང་ནང་བཀོད་འདུག དཔེར་ན།
ཧིནྡུའི་ཆོས་ལུགས་ནང་། རང་གིས་གཞན་ལས་མི་འདོད་པ་དེ་གཞན་
ལ་ནམ་ཡང་བྱ་རྒྱུ་མེད། དེ་ནི་ང་ཚོའི་འགན་འཁྲི་ཡིན། (Mahabharata
5:1527)
ཇིའུ་ཆོས་ལུགས་ནང་། གང་རང་གིས་མི་འདོད་པ་དེ། རང་གི་སྤུན་ཟླ་ཚོར་
བྱ་རྒྱུ་མེད། འདི་ནི་ཁྲིམས་ཀྱི་སྙིང་པོ་ཡིན། ལྷག་མ་ཡོངས་རྫོགས་འགྲེལ
པ་ཡིན། (Hillel, in the Talmud for the Sabbath 31a)
ཛོ་ར་སིའི་ཆོས་ལུགས་ནང་། གང་རང་ལ་མི་སྡུག་པ་དེ་གཞན་ཐོག་ཏུ་སྤྱོད་
པ་ལས་ཟློག་པར་བྱེད་མཁན་ནི་རང་བཞིན་ཡིན་པས་རང་བཞིན་འབའ་
ཞིག་ལེགས། (Dadisten-I-dinik 94:5)
ནང་ཆོས་ནང་། གཞན་རྣམས་ཀྱིས་རང་ལ་ཧ་ཅང་གཅེས་སྤྲས་བྱེད་པས།
རང་ལ་གཅེས་སྤྲས་བྱེད་མཁན་ཚོས། གཞན་ལ་གནོད་པ་བྱ་རྒྱུ་མེད།
(Udanavarga 5:20)
གཅེར་བུ་པའི་ཆོས་ལུགས་ནང་། མི་ཞིག་གིས་རང་གིས་རང་ལ་ཇི་
ལྟར་སྤྱོད་པ་ལྟར་སེམས་ཅན་ཐམས་ཅད་ལ་སྤྱོད་ཚུལ་འཛིན་དགོས།
(Sutrakritanga 1.11:33)
ཏའོ་ཅའོ་ཆོས་ལུགས་ནང་། རང་གི་ཁྱིམ་མཚེས་ཀྱི་རྙེད་པ་སོ་སོའི་དང་།
ཁོང་ཚོའི་ཕམ་ཁ་རྣམས་སོ་སོའི་ཕམ་ཁ་ལྟ་བུར་བལྟ་དགོས། (Tai-shang
Kan-ying P’ien)
ཁུང་ཙེའི་ཆོས་ལུགས་ནང་། རང་གིས་མི་འདོད་པ་དེ་གཞན་ལ་བྱ་རྒྱུ་མེད།
དེས་ན་རང་གི་ཁྱིམ་ཚང་ངམ་རྒྱལ་ཁབ་ནང་། རང་ལ་འཁོན་འཛིན་བྱེད་
མཁན་མི་འོང་། (Analects 12:2)
ཡི་ཤུའི་ཆོས་ལུགས་ནང་། ཐམས་ཅད་དུ་གཞན་གྱི་དྲུང་ནས་རང་གིས་
ཇི་ལྟར་འདོད་པ་བཞིན་རང་གིས་གཞན་ལ་བྱ་དགོས། དེས་ཁྲིམས་དང་
དཀོན་མཆོག་གི་ཕོ་ཉའི་བསླབ་བྱ་སྟོན། (Matt. 7:22)
ཁ་ཆེའི་ཆོས་ལུགས་ནང་། རང་གིས་རང་ལ་ཇི་ལྟར་འདོད་པ་ལྟར། རང་གི་
སྤུན་མཆེད་ལ་མི་འདོད་པ་དེ་སྲིད་དུ། གང་ཟག་དེ་ཆོས་ལ་ཡིད་ཆེས་ཡོད་
མཁན་ཞིག་མ་ཡིན། (Hadith of al-Nawawi 13)
འཛམ་གླིང་ནང་གི་ཆོས་ལུགས་ཀུན་གྱི་ཉེས་སྤྱོད་ལས་སྡོམ་པའི་ཚུལ་ཁྲིམས་ཀྱི་
གཞི་མར་གནས་པའི་བསམ་བློ་གཏོང་ས་གཙོ་བོ་ནི་གཞན་ལ་གནོད་པའི་ལས་
སྤོང་རྒྱུ་དེ་ཡིན། གནད་དོན་དེའི་ཐད་ཐ་ན་གཞི་རྩའི་ཆ་ནས་ཆོས་ལུགས་ཀྱི་སྲོལ་
རྒྱུན་ནང་ཀུན་སྤྱོད་ཀྱི་བསླབ་བྱར་གསོན་ཤུགས་སྦྱིན་མཁན་གྱི་རྩ་བའི་རིན་ཐང་
དེ་ནི་བསམ་བཞིན་དུ་གཞན་ལ་སེམས་ཁུར་བྱེད་མཁན་གྱི་སྙིང་རྗེ་ཡིན། གལ་ཏེ་
སྲོག་གཅོད་པ་དང་། མ་བྱིན་པར་ལེན་པ། ལོག་གཡེམ། རྫུན་སོགས་ངེས་པར་དུ་
སྤོང་དགོས་པའི་མི་དགེ་བའི་རིགས་འདྲ་མིན་དེ་དག་ལ་བལྟས་ན། དེ་དག་ཚང་
མའི་ནང་གཞན་ལ་གནོད་པའི་ལས་སྣ་ཚོགས་ཚུད་ཡོད། ཆོས་ལུགས་ཁག་ནང་
བསླབ་བྱ་དེ་དག་རྩ་བ་ཚུགས་སྟངས་སམ་འགྲེལ་བརྗོད་བྱེད་སྟངས་ལ་ཁྱད་ཞུགས་
པ་གསལ་པོ་རེད། ལྷ་ཡོད་པར་སྨྲ་བའི་སྲོལ་རྒྱུན་ཞིག་གིས། བསླབ་བྱ་དེ་དག་གི་
ཁུངས་ཐུབ་རང་བཞིན་ཕལ་ཆེར་ལྷ་ཁྲིམས་ཀྱི་ཐོག་ལ་གཞི་འཛིན་པ་དང་། ཆབས་
ཅིག་ལྷ་མེད་པར་སྨྲ་བའི་སྲོལ་རྒྱུན་ཞིག་གིས། ལས་རྒྱུ་འབྲས་སམ་ང་ཚོའི་གཞི་
རྩའི་བཟང་པོའི་རང་བཞིན་གྱི་ལྟ་ཚུལ་ཐོག་ལ་གཞི་འཛིན་སྲིད། འོན་ཏེ་དོན་དངོས་
ཐོག་ང་ཚོའི་ཀུན་སྤྱོད་ཀྱི་རྣམ་གཞག་གི་ནང་དོན་དང་། ལྷག་པར་དུ་ཆོས་ལུགས་
ཁག་གིས་རང་ལུགས་སུ་འཛིན་པའི་སྙིང་རྗེའི་རྩ་འཛིན་དེ་དག་ཐོག་ལ་སླེབས་
སྐབས། ཆོས་ལུགས་ནང་ཁུལ་དབར་ཁྱད་པར་ཕྲན་བུ་ལས་མེད། སྤྱི་ཚོགས་དང་
ལོ་རྒྱུས་ཀྱི་ལྟ་ཚུལ་ཐོག་ནས་བཤད་ན། ས་ཁུལ་འདྲ་མིན་ནང་རིག་གཞུང་འདྲ་མིན་
དང་། སྐབས་དོན་འདྲ་མིན། དེ་བཞིན་རྣམ་གཞག་དང་ལྟ་ཚུལ་འདྲ་མིན་མངོན་
གསལ་དོད་པོར་འཕེལ་རྒྱས་ཕྱིན་པ་དང་། མི་ཚེ་དོན་ལྡན་ཞིག་དང་བཟང་སྤྱོད་
དང་ལྡན་པ་ཞིག་སྐྱེལ་ཕྱོགས་ཐད་སླེབས་སྐབས་ཚང་མ་གཅིག་ཏུ་འདུས་ཡོད་པ་ནི་
ངོ་མཚར་གྱི་གནས་སུ་གྱུར།

སྙིང་རྗེའི་ཚུལ་ཁྲིམས།

འཛམ་གླིང་ནང་གི་ཆོས་ལུགས་ཁག་གི་བསླབ་བྱའི་ནང་ནས་ང་ཚོར་གང་རྙེད་པ་
ནི༑ གསེར་ཁྲིམས་ (golden rule) ཀྱི་གཅིག་ལན་གཅིག་འཇལ་བྱེད་པའི་ཚད་
ཅན་གྱི་ལྟ་ཚུལ་ལས་བརྒལ་ནས་ཀུན་ཁྱབ་སྙིང་རྗེ་དགོས་སྐོར་སྐུལ་འདེད་བྱེད་པའི་
བཟང་སྤྱོད་ཀྱི་འཆར་སྣང་དེ་ཡིན། རིམ་པ་དེའི་ཐོག་དཔེར་ན། “རང་གིས་གཞན་
ལས་མི་འདོད་པ་དེ་གཞན་ལའང་བྱ་རྒྱུ་མེད་”ཅེས་བཟང་སྤྱོད་དེ་ངར་འཛིན་གྱི་ཐོག་
ལ་གཞི་འཇོག་པ་ལས་བརྒལ་ནས། འཛམ་གླིང་གི་ཆོས་ལུགས་ཁག་གིས་བཟང་
སྤྱོད་དེ་ངར་འཛིན་གྱི་མཚམས་ལས་འདས་པའི་ལྟ་ཚུལ་རྒྱ་ཆེ་བ་ཞིག་གི་ནང་ལག་
བསྟར་བྱེད་ཀྱི་ཡོད། གསེར་ཁྲིམས་ནང་། གཞན་གཅེས་འཛིན་གཙོ་བོར་བྱེད་པའི་
སྙིང་རྗེའི་ས་བོན་གསུང་གི་ཡོད། འོན་ཀྱང་སྙིང་རྗེའི་ཚུལ་ཁྲིམས་ནང་། བཅོས་མིན་
གྱི་རང་འདོད་མེད་པ་ཙམ་མིན་པར་དེ་ལས་བརྒལ་ནས་འགྲོ་དགོས། དེ་ནི་ངའི་
བསམ་པར་སེམས་བཟང་པོའི་ཁྱད་ཆོས་གཅེས་སྐྱོང་བྱེད་པའི་གནད་དོན་ཞིག་ཏུ་
མཐོང་གི་འདུག ངོས་ནས་རྒྱུན་དུ་རང་གི་ཨ་མ་ནི་རང་ཉིད་ཀྱི་སྙིང་རྗེའི་དགེ་རྒན་
དང་པོ་དེ་ཡིན་ཕར་བསམ་གྱི་ཡོད། ཁོང་ནི་གཉོམ་ཆུང་ཞིང་། ཡི་གེ་མི་ཤེས་པའི་
གྲོང་གསེབ་ཀྱི་ཞིང་པ་ཞིག་ཡིན། འོན་ཀྱང་སེམས་པ་ཧ་ཅང་བཟང་ཞིང་ཁོང་གི་
བརྩེ་སེམས་ལ་ཆ་རྐྱེན་མེད། ཁོང་གིས་དེ་ལྟའི་བརྩེ་སེམས་ཀྱི་ཐོག་ནས་ངོས་རང་
བསྐྱངས་པ་དང་། དེ་ནི་རང་རྒྱུད་དུ་ཚོར་ཐུབ་པ་དང་གཞན་ལ་རྒྱ་སྐྱེད་ཐུབ་པའི་
ངོས་ཀྱི་སྙིང་རྗེའི་གཞི་རྟེན་ཞིག་ཡིན། བརྩེ་སེམས་ཀྱི་གཞི་རྩའི་རིམ་པ་འདི་ནི་འགྲོ་
བ་མིའི་རང་བཞིན་ཡིན་ཞིང་། ཐ་ན་ང་ཚོའི་ལུས་པོའི་གྲུབ་ཆའི་ཁྱད་ཆོས་ཡིན་པར་
བརྗོད་ཆོག་པ་དང་། ཁྱད་ཆོས་དེའི་ཐོག་ཆོས་ལུགས་རྣམས་རྩ་བ་ཚུགས་ཤིང་དར་
རྒྱས་ཕྱིན་ཡོད།
འཛམ་གླིང་ནང་གི་ཆོས་ལུགས་ཆེ་ཁག་གི་བཟང་སྤྱོད་ཀྱི་བསླབ་བྱའི་ལྟེ་བར་
གནས་པའི་རང་ཤེད་མེད་པའི་སྙིང་རྗེའི་འཆར་སྣང་དེ་རྟོགས་པར་དེ་དག་གི་ཆོས་
ལུགས་ཀྱི་གསུང་རབ་ལ་ཕྱོགས་ཙམ་ལྟ་བས་ཕན་ཐོགས་ཆེན་པོ་ཡོད། དཔེར་ན།
ངོས་ཀྱི་གྲོགས་པོ་ཞིག་གིས་གཤམ་གསལ་གསུང་རབ་མེ་ཤི་ནཱ་(Mishnah) ཞེས་
པའི་པིར་ཀེ་ཨེ་བོ་ཊ་(Pirke Avot) ནང་གི་ཇིའུ་མི་རིགས་ཀྱི་སྒྲུང་ལ་ངོས་ཀྱི་
ཡིད་དབང་འཕྲོག་ཏུ་བཅུག་བྱུང་།
ཇིའུ་བླ་ཆེན་ཡོ་ཧཱ་ནན་བིན་ཛ་ཀཻ་(Rabbi Yohanan ben Zakkai) ཡིས།
“མི་ཞིག་གིས་ངེས་པར་དུ་ཉམས་སུ་ལེན་དགོས་པའི་ལམ་ཡག་པོ་དེ་གང་
ཡིན་ལྟོས་”གསུངས་པར། བླ་ཆེན་ཨི་ལེ་ཛར་གྱིས། (Rabbi Eliezar)
“མིག་ཡག་པོ་ཞིག་དགོས་”ཞེས་པ་དང་། བླ་ཆེན་ཇོ་ཤིས། (Rabbi Joshua)
“གྲོགས་བཟང་པོ་ཞིག་དགོས།” བླ་ཆེན་ཇོ་སིས། (RabbiJose) “ཁྱིམ་
མཚེས་ཡག་པོ་དགོས།” བླ་ཆེན་སི་མུན་གྱིས། (Rabbi Simeon) “སོ་
སོའི་བྱ་སྤྱོད་ཀྱི་མཇུག་འབྲས་མཐོང་བ་ཞིག་དགོས།” བླ་ཆེན་ཨི་ལཱ་ཛར་
གྱིས། (Rabbi Elazar) “སེམས་བཟང་པོ་དགོས་”ཞེས་གསུངས། དེ་མ་
ཐག་ཁོང་གིས། “ངས་བླ་ཆེན་ཨི་ལཱ་ཛར་གྱི་གསུང་ལ་མོས་མཐུན་བྱེད་ཀྱི་
ཡིན། ཁོང་གི་གསུང་ནང་ཁྱེད་རང་ཚོའི་གསུངས་པའང་འདུས་”ཡོད་ཅེས་
གསུངས།(༢།༡༣)
འདིར་ང་ཚོས་གང་མཐོང་བ་ནི། དཔེར་ན། ཤེས་རབ་ཀྱི་མིག་དང་། གྲོགས། ཁྱིམ་
མཚེས། སོ་སོའི་བྱ་སྤྱོད་ཀྱི་འབྲས་བུ་སྔོན་མཐོང་ལྟ་བུའི་ཁྱད་ཆོས་རྣམས་སྙིང་རྗེས་
ཟིན་པའི་སེམས་བཟང་པོའི་ཁྱད་ཆོས་ནང་འདུས་ཡོད། ངོས་ལ་མཚོན་ན། “སེམས་
བཟང་པོ”ཞེས་པའི་ཚིག་འགྲོས་འདིའི་ནང་འགྲོ་བ་མིའི་རང་བཞིན་གྱི་སྙིང་པོ་དེ་
བསྡུས་འདུག
གནའ་བོའི་རྒྱ་ནག་གི་སྲོལ་རྒྱུན་ཁྲོད་ཁུང་ཙེའི་ཆོས་ལུགས་ཀྱི་ཚད་ལྡན་
གཞུང་ནང་གྲགས་ཆེ་བའི་ཤོད་སྲོལ་ཞིག་འདི་འདྲ་ཞིག་ཡོད། རྒྱ་ནག་གི་རྩོམ་རིག་
སྙིང་བསྡུས་ནང་། ཁུང་ཙིས། “ང་ཡི་བསྟན་པའི་ཆ་ཐམས་ཅད་དུ་ཁྱབ་པའི་སྐུད་པ་
གཅིག་ཡོད་”ཅེས་བཤད། ཚེང་ཚུས་(Tseng Tsu) ཀྱིས། “ལགས་རེད་”ཅེས་
ཞུས། ཁུང་ཙི་ཕེབས་པའི་རྗེས། སློབ་མ་ཚོས། ཁོང་གིས་གསུང་དོན་ཅི་ལགས་
སམ་ཞེས་དྲིས་པས།” ཚེང་ཚུས་ཀྱིས། “ང་ཚོའི་སློབ་དཔོན་གྱི་ལམ་ནི་བག་ཡོད་
དང་གཞན་དོན་གྱི་བསམ་པ་ལས་གཞན་གང་ཡང་མེད་”ཅེས་གསུངས་སོ། །ཞེས་
ལན་བཏབ།
དེ་བཞིན་ཏའོ་ཅའོ་ཆོས་ལུགས་ཀྱི་བཟང་སྤྱོད་བསྟན་པའི་གཞུང་(Daodejing)ནང་།
སྙིང་རྗེས་རྐྱེན་པས་ངས་བློ་ཁོག་ཆེན་པོ་བྱེད་ཐུབ༎
ཆོག་ཤེས་ཀྱིས་རྐྱེན་པས་ངས་གཏོང་ཕོད་ཅན་བྱེད་ཐུབ༎
དཀོན་མཆོག་གིས་མི་ཞིག་ལ་མགོ་འདོན་བྱེད་སྐབས༎
སྙིང་རྗེས་མི་བཤོལ་བ་བྱེད་ཀྱི་ཡོད། །ཅེས་གསུངས། (CHAP.67)
སྙིང་རྗེ་ནི་འཛམ་གླིང་གི་ཆོས་ལུགས་ཚང་མ་གཅིག་ཏུ་འདུ་ས་དེ་ཡིན། 169
ཡི་ཤུའི་ཆོས་ལུགས་ནང་། གནའ་བོའི་ཡི་ཤུའི་གསུང་རབ་(Hebrew Bible)ཐོག་
གཞི་བཅོལ་བའི་ཡི་ཤུའི་གསུང་འགྲོས་སྙན་གྲགས་ཅན་ཞིག་ཡོད་པ་ནི། “རང་གི་
སེམས་གཏིང་ནས་སེམས་ནུས་ཡོད་རྒུས་དཀོན་མཆོག་ལ་རྩེ་གཅིག་ཏུ་དགའ་ཞེན་
བྱོས་” ཞེས་པ་འདི་ཞལ་གདམས་བཅུའི་ནང་གི་དང་པོ་དང་རླབས་ཆེ་ཤོས་དེ་ཡིན།
གཉིས་པ་ནི་དེ་དང་འདྲ་བར། “རང་གིས་རང་ལ་དགའ་པོ་བྱེད་པ་ལྟར་རང་གི་ཁྱིམ་
མཚེས་ལ་དགའ་ཞེན་བྱོས་”ཞེས་པ་དེ་ཡིན། ཁྲིམས་ལུགས་དང་ཕོ་ཉ་ཚང་མས་
ཞལ་གདམས་དེ་གཉིས་ལ་དོ་ནན་བྱེད་ཀྱི་ཡོད། (Matt.22:37) ངོས་ཀྱི་གོ་རྟོགས་
ལ་གཞིགས་ན། བསླབ་བྱ་འདིའི་མཛེས་སྡུག་ནི་རྨད་དུ་བྱུང་བའི་སྤྲོས་མེད་ཀྱི་ངང་
ཚུལ་ཞིག་ཡིན་ཞིང་། དེའི་ནང་ཡི་ཤུ་ཡིས་ཆོས་ཕྱོགས་ནས་བཟང་སྤྱོད་དགོས་པའི་
རྒྱུ་མཚན་གྱི་སྙིང་པོ་མདོར་བསྟན་ཡོད། ལྷ་ཡོད་པར་སྨྲ་བའི་སྲོལ་རྒྱུན་ནང་། ཆོས་
ཕྱོགས་ཀྱི་ཉམས་ལེན་གཙོ་བོ་ནི་འཇིག་རྟེན་བཀོད་པ་པོར་དགའ་ཞེན་དང་ལད་མོ་
བྱ་རྒྱུ་དེ་ཡིན། དཀོན་མཆོག་ལ་དགའ་ཞེན་བྱེད་པ་དེ་ཞལ་གདམས་གཉིས་པ་སྟེ།
རང་གིས་རང་ལ་དགའ་པོ་བྱེད་པ་ལྟར་སོ་སོའི་ཁྱིམ་མཚེས་ལ་དགའ་ཞེན་བྱོས་
ཞེས་པའི་ནང་དཔེར་བཀོད་ཡོད། ཇིའུ་དང་ཡི་ཤུ་གཉིས་ཀས་“རང་གི་ཁྱིམ་མཚེས་
ལ་དགའ་ཞེན་དགོས་”ཞེས་ནན་སྐུལ་བྱེད་པར། དཀོན་མཆོག་ལ་དགའ་ཞེན་ཇི་
ཙམ་ཡོད་པ་ནི། རང་ངོས་ནས་སོ་སོའི་སྤུན་ཟླ་མི་རིགས་ཚོར་དགའ་ཞེན་ཇི་ཡོད་
ལ་ཐུག་ཡོད་ཅེས་སྟོན་པ་ཡི་ཤུ་ཡིས་གནད་ལ་སྨིན་པའི་འགྲེལ་བཤད་སྐྱོན་ཡོད་
པར་སྙམ།
ནང་ཆོས་ནང་། བྱམས་པའི་མདོ་ལས།
མ་ཞིག་གིས་རང་གི་ཕྲུ་གུ་གཅིག་པུ་དེ་སྲུང་སྐྱོབ་བྱ་རྒྱུའི་ཆེད།།
དཀའ་ཉེན་ལ་མི་ལྟོས་པ་བཞིན་དུ།།
སེམས་ཅན་ཐམས་ཅད་ལ།།
མཐའ་མེད་པའི་སེམས་པ་བཟང་པོ་སྐྱེད་དགོས།།
འཇིག་རྟེན་ཡོངས་ཀྱི་ཆེད་དུ།
མཐའ་མེད་པའི་སེམས་པ་བཟང་པོ་སྐྱེད་དགོས༎
དེ་ཡང་སྟེང་དང་། འོག ཕྱོགས་ཀུན་དང་།།
བར་ཆད་མེད་པ་དང་། སྡང་སེམས་སམ་འཁོན་འཛིན་མེད་པ་དགོས།།
འགྲོ་འཆག་ཉལ་འདུག་ཀུན་ལ།།
རང་ལ་ཤེས་བཞིན་ཡོད་ན།
དྲན་ཤེས་དེའི་སྟེང་དུ་འབུངས་དགོས། །ཞེས་གསུངས།
(Metta sutta,from the sutta Nipata 1:8)
མ་ཞིག་གིས་རང་གི་བུ་ལ་བཅངས་པའི་ཆ་རྐྱེན་མེད་པའི་བརྩེ་དུང་བཞིན། འདིར་
འགྲོ་བ་མིའི་དབར་རང་བཞིན་ལྷན་སྐྱེས་ཀྱིས་བྱུང་བའི་བརྩེ་དུང་གི་འབྲེལ་བ་དེ།
ཉམས་ལེན་པ་ཞིག་གིས་སེམས་ཅན་ཐམས་ཅད་ལ་དམིགས་པའི་སྙིང་རྗེ་རྒྱུད་ལ་
སྐྱེད་ཐབས་བྱེད་པའི་སྙིང་རྗེའི་ཚད་ཀྱི་དཔེར་བཀོད་པ་ཡིན།
ཧིནྡུའི་ཆོས་ལུགས་ནང་། གཤམ་དུ་རཱ་མཱ་ཡ་ཎའི་རྟོགས་བརྗོད་ལས་དྲངས་
པའི་གསུང་སྒྲོས་དེར་རྒྱ་གར་མི་མང་གི་སེམས་ནང་ཧ་ཅང་གཙིགས་ཆེན་པོ་བྱེད་
བཞིན་ཡོད།
སྐྱེས་བུ་དམ་པས་ངན་ལན་ངན་ལྡོན་མི་བྱེད། དེ་ནི་ངེས་པར་དུ་དོ་སྣང་དགོས་
པའི་བདེན་དོན་ཞིག་ཡིན། མཛངས་སྤྱོད་ལྡན་པའི་མི་ཞིག་གི་རྒྱན་ཆ་ནི་དེའི་
སྤྱོད་ཚུལ་ཡིན། སྐྱེས་བུ་གདུག་པ་ཅན་ནམ། བཟང་པོ། ཡང་ན་སྲོག་གཅོད་
ཀྱི་ཉེས་ཅན་པ་སུ་ལའང་གནོད་པ་བྱ་རྒྱུ་མེད། སྐྱེས་བུ་དམ་པ་ཞིག་གིས་རྟག་
ཏུ་སྙིང་རྗེའི་ཉམས་ལེན་བྱེད་ཅིང་ཐ་ན་གཞན་ལ་གནོད་འཚེ་བྱེད་མཁན་ལའང་
སྙིང་རྗེ་བྱེད་ཀྱི་ཡོད།
(YUDDHA KANDA:115)
ཀོ་རན་ནང་། “ང་ཚོས་དཀོན་མཆོག་ཉག་གཅིག་གི་ཆེད་དུ་ཁྱོད་ལ་ཟས་སྦྱིན། ང་
ཚོས་གུན་གསབ་འཇལ་བའམ་ཐུགས་རྗེ་ཆེ་ཞུ་ཕྱིར་ཁྱོད་འཚོལ་གྱི་མེད་”ཅེས་
གསུངས། (ཀོ་རན། 76:8-9) དེར་མ་ཟད་ཧེ་ཌི་ཐཱ་(Hadith) ཞེས་པའི་ཕྱོགས་
བསྡུས་བྱས་པའི་གཞུང་ནང་བཀའི་ཕོ་ཉའི་གཏམ་ཞིག་ངོས་ནས་གོ་ཐོས་བྱུང་། དེ་
ཡང་“མི་ཞིག་གིས་ཐེངས་གཅིག་ཕོ་ཉར་ཁ་ཆེའི་ཆོས་ལུགས་ནང་གི་ལེགས་ཤོས་
དེ་གང་ལགས་སམ་ཞེས་ཞུས། ཕོ་ཉས། དེ་ནི་ལྟོགས་པར་ཟས་སྦྱིན་རྒྱུ་དང་། ངོ་
ཤེས་པ་དང་མི་ཤེས་པ་གཉིས་ཀར་ཞི་བའི་ངང་འཚམས་འདྲི་ཞུ་རྒྱུ་དེ་ཡིན་ཞེས་
ལན་མཛད་དོ༎” (Hadith of Bukhari)
སིག་ཆོས་ལུགས་ཀྱི་རྩ་ཆེའི་གསུང་རབ་ཨཱདི་གྲནྡྲའི་(Adi Granth) ནང་།
་“་གཞན་་ལ་ཕར་ཕན་འདོགས་ཤིང་ཚུར་ལན་ལ་མི་ལྟ་མཁན་རྣམས་དཀོན་མཆོག་
དང་ཉེ་བར་གནས། དེ་ལྟའི་ཞབས་འདེགས་སྒྲུབ་མཁན་ཁོ་ནས་སློབ་དཔོན་གྱི་ལམ་
སྟོན་བཞིན་འཇུག་ཅིང་། ཁོ་པར་ལྷའི་གཟི་བྱིན་ཐོབ། དཔེར་ན། ནཱ་ནག (Nanak)ལྟ་
བུ༑” (Sukhmani Sahib 18:M.5)
གཅེར་བུ་པའི་ཆོས་ལུགས་ཀྱི་མདོ་ཏཏྟ་རྠའི་(Tattvartha sutra) ནང་།
“སྡོམ་པ་སྲུང་མཁན་གྱིས་ངེས་པར་དུ་སེམས་ཅན་ཐམས་ཅད་ལ་མཛའ་མཐུན་སྐྲུན་
དགོས་པ་དང་། གཞན་ལ་བརྩི་འཇོག་དང་བསྟོད་པ་ལ་དགའ་བ། ཡ་ང་བ་དང་སྐྱེ་བ་
དམན་པར་སྙིང་རྗེ། རང་མཐོང་ཅན་ལ་བཏང་སྙོམས་བཅས་དགོས་”ཞེས་གསུངས།
ལུང་འདྲེན་མཐའ་མ་དེ་དང་ད་དུང་ཕོ་ཉ་མོ་ཧཱ་མཱ་དའི་(Muhammad) འགྲེལ་
པ་ཧེ་ཌེཐ་ཞེས་པའི་ནང་དམིགས་བསལ་སེམས་འགུལ་ཐེབས་ཤོས་དེ་གང་ཡིན་
ཞེ་ན། སྙིང་རྗེའི་དམིགས་པ་དེ་ཀུན་ལ་ཁྱབ་པ་ཞིག་དགོས་ཞེས་མངོན་གསལ་དོད་
པོར་གསུངས་པ་དེ་ཡིན། མདོར་ན། རང་གི་སྙིང་རྗེ་ཆེ་བའི་སེམས་ཁུར་གྱི་དམིགས་
འོག་ཏུ་སེམས་ཅན་ཐམས་ཅད་འཚུད་པ་དགོས་ཞེས་པ་དེ་སྲོལ་རྒྱུན་ཚང་མའི་ནང་
མངོན་གསལ་དོད་པོར་གསུངས་པ་ཙམ་མ་ཟད་གལ་གནད་ཀྱངཤིན་ཏུ་ཆེ། སེམས་
ཅན་གཞན་རྣམས་དཀོན་མཆོག་གི་བུ་ཕྲུག་གམ་ཡང་ན་རང་གི་མ་བྱེད་མ་མྱོང་བའི་
སེམས་ཅན་མེད་པར་ལྟ་བའི་ནང་པའི་ལྟ་ཚུལ་ཏེ། སེམས་ཅན་ཐམས་ཅད་ཀྱི་རང་
གི་མར་ལྟ་བ་གང་དུ་བསམས་ཀྱང༌། མདོ་དོན་འཇིག་རྟེན་འདིའི་ནང་མི་རྣམས་ཀྱིས་
ཕན་ཚུན་ཁ་ཞེ་གཉིས་མེད་ཀྱིས་འབྲེལ་བ་དགོས་པ་དེ་གལ་གནད་ཤིན་ཏུ་ཆེ།
གོང་གི་ལུང་འདྲེན་ནང་དཔེ་མཚོན་བཀོད་པ་ལྟར། སྲོལ་རྒྱུན་མི་འདྲ་བ་
དེ་དག་གི་བསླབ་བྱ་འདྲ་མིན་ནང་། སྙིང་རྗེའི་ཐོག་ཆོས་ལུགས་ཀྱི་བཀའ་ལུང་ནི་
གསེར་ཁྲིམས་ལས་གལ་ཆེ་བར་གསལ་སྟོན་བྱས་ཤིང་། རང་གིས་རང་ལ་ཇི་ལྟར་
འདོད་པ་ལྟར་གཞན་ལའང་དེ་ལྟར་བྱེད་པའི་ཐོག་ནས་ཕན་ཚུན་གཉིས་ཕན་གྱི་
བཟང་སྤྱོད་འགྲེལ་བརྗོད་བྱས་ཡོད། ལྷ་ཡོད་པར་སྨྲ་བའི་སྲོལ་རྒྱུན་ཁྲོད། རང་གིས་
རང་ལ་ཇི་ལྟར་འདོད་པ་དེ་བཞིན་གཞན་ལ་སྤྱོད་པ་ནི། རང་ཉིད་གཅིག་པུར་བསམ་
པའི་སྤྱོད་ཚུལ་དེར་མཐར་ཕན་ཐོགས་ཅི་ཡང་མེད་པར་མཐོང་ནས་དེ་ལས་བརྒལ་
བའི་དམིགས་ཡུལ་ཞིག་ལ་འཁྲིད་པའི་ཐབས་དང་པོ་དེ་ཡིན་ཞིང་། སྙིང་རྗེ་ཆེ་བའི་
སྤྱོད་ཚུལ་གྱི་ཐབས་ལམ་ཞིག་ཏུ་འགྱུར། དེའི་ཚད་མཐོ་བའི་རིམ་པའི་ཐོག་དེ་ལྟ་
བུའི་རང་ཤེད་མེད་པའི་གང་ཟག་དེ་སྙིང་རྗེའི་བདག་ཉིད་དུ་གྱུར་ཚུལ་ནི་བོད་པའི་
སྲོལ་རྒྱུན་ནང་གུས་བརྩི་ཆེན་པོ་བྱེད་པའི་དུས་རབས་གཉིས་པའི་སྐབས་ཀྱི་སློབ་
དཔོན་དཔལ་མགོན་འཕགས་པ་ཀླུ་སྒྲུབ་ཀྱི་གསུང་ནང་དཔེ་མཚོན་སྙིང་རྗེ་པོ་ཞིག་
བཀོད་ཡོད་པ་ནི།
ས་དང་ཆུ་དང་མེ་དང་རླུང་།།
སྨན་དང་ནགས་ཀྱི་ཤིང་བཞིན་དུ།།
བདག་ཉིད་ཡུད་ཙམ་གཅིག་ཏུ་ཡང་།།
འདོད་དགུར་སྤྲོད་པ་ཉིད་དུ་མཛོད༎
རིན་ཆེན་ཕྲེང་བ༎
ལྷ་ཡོད་པར་སྨྲ་བའི་སྲོལ་རྒྱུན་ནང་། འགྲམ་པ་གཞན་དེའང་སྟོན་ཞེས་པའམ་
སེམས་ཅན་ཐམས་ཅད་སྙིང་རྗེས་མི་བཤོལ་བ་བྱེད་ཅེས་པའི་དཔེ་དེས་རང་གཅེས་
འཛིན་སྤོང་དགོས་པ་དང་ཡོན་ཏན་རྒྱུད་ལ་སྦྱོང་དགོས་པའི་དོན་བསྟན། སྲོལ་རྒྱུན་
དེའི་ནང་། དེ་ལྟའི་ཡོན་ཏན་སྦྱངས་པས་དཀོན་མཆོག་དང་ཐག་ཉེ་པོ་བཟོས་ཏེ། ཧ་
ལམ་དཀོན་མཆོག་དང་གཉིས་སུ་མེད་པར་འགྱུར་བ་དང་། དེ་ལ་བརྟེན་ནས་རང་
གི་མི་ཚེ་དཀོན་མཆོག་དང་ཁ་མ་བྲལ་བར་གནས་ཐུབ། ནང་ཆོས་ལྟ་བུ་འཇིག་རྟེན་
བཀོད་པ་པོ་ཁས་མི་ལེན་པའི་སྲོལ་རྒྱུན་ཁྲོད། སྙིང་རྗེས་ཉམས་ལེན་པ་རྣམས་གུ་
དོག་པའི་རང་གཅེས་འཛིན་གྱི་རྒྱ་ལས་གྲོལ་ནས་དུས་རྟག་ཏུ་རང་དབང་དང་ཐག་
ཉེ་པོར་འཁྲིད་པ་དང་། སེམས་ཅན་ཐམས་ཅད་ཕན་ཚུན་འབྲེལ་བ་བྱ་རྒྱུའི་སྒོ་མོ་
འབྱེད་ཀྱི་ཡོད།

རང་གི་དགྲ་ལ་བརྩེ་བ།

འཛམ་གླིང་གི་ཆོས་ལུགས་ཆེ་ཁག་ཚང་མའི་ནང་གི་སྙིང་རྗེ་གཙོ་བོར་འཛིན་པའི་
བཟང་སྤྱོད་ཀྱི་མཛེས་སྡུག་ནི། དེའི་ནང་རང་གཅེས་འཛིན་ལས་བཟློགས་ཏེ་རང་
རྒྱུད་ཡར་རྒྱས་གཏོང་བའི་སེམས་དོན་རིག་པའི་ལམ་ཞིག་གཏོགས་ཤིང་། དུས་
མཚུངས་སྙིང་རྗེས་ཟིན་པའི་མི་ཚེ་སྐྱེལ་སྟངས་ཀྱི་རྩ་བ་མུ་མཐུད་དེ་གཏིང་ཟབ་ཏུ་
གཏོང་གི་ཡོད། རྒྱུད་རིམ་དེ་ནི་ཆོས་ཀྱི་བསླབ་བྱ་ཚང་མའི་ནང་ནས་རྙེད་རྒྱུ་ཡོད་
ཅིང་། གནད་དོན་ཁ་ཤས་ཁྲོད་ཧ་ལམ་གཅིག་ལས་གཅིག་ཁ་གསལ་བ་ཡོད།
དཔེར་ན། རང་ལ་གཞན་གྱིས་ཚུར་གནོད་པ་བྱེད་པའི་སྐབས། འགོ་སྟོད་དུ་རང་
གིས་གཞན་ལ་ཕར་ལན་མི་སློག་པའི་སྐབས་ཤིག་ཡོད། དེ་ནི་ཉེས་སྤྱོད་ལས་སྡོམ་
པའི་ཚུལ་ཁྲིམས་ཡིན། སྐབས་གཞན་ཞིག་ལ་གཞན་གྱིས་རང་ལ་གནོད་པ་བྱས་
ཀྱང་དེ་ལ་མཐའ་གཅིག་ཏུ་དགོངས་ཡངས་སྤྲོད་ཅིང་། དགོངས་ཡངས་ཀྱི་རིམ་པ་དེ་
བརྒལ་ནས། གནོད་པ་བྱེད་མཁན་དེ་ལ་སེམས་གཏིང་ནས་སྙིང་རྗེའམ་བརྩེ་བ་བྱེད་
ཐུབ་སྲིད་པ་ཡིན།
སྙན་གྲགས་ཆེ་བའི་ཡི་ཤུའི་གསུང་གཞན་ཞིག་གི་ནང་རྩ་འཛིན་དེ་འགྲེལ་
བརྗོད་ཧ་ཅང་ཡག་པོ་གནང་འདུག
“མིག་ལ་མིག་” དང་“སོ་ལ་སོ་”ཞེས་པའི་ཤོད་སྲོལ་འདི་ཁྱེད་རང་ཚོས་གོ་
ཐོས་བྱུང་ཡོད། འོན་ཀྱང་ངས་ཁྱེད་ཚོར་བརྗོད་རྒྱུར། “མི་ངན་ལ་འགོག་རྒོལ་
མ་བྱེད།” གལ་ཏེ་མི་ཞིག་གིས་རང་གི་འགྲམ་པ་གཡས་པའི་སྟེང་གཅིག་
གཞུས་ན། གཞོགས་གཡོན་མ་དེའང་བཟེད་དགོས། གལ་ཏེ་མི་ཞིག་གིས་
རང་གི་སྟོད་གོས་འཁྱེར་འདོད་ཚེ། ཁོ་པར་རང་གི་ཆུ་ཚོད་ཀྱང་འཁྱེར་འཇུག་
དགོས། གལ་ཏེ་མི་ཞིག་གིས་རང་ལ་རྒྱང་ཚད་ལེ་དབར་གཅིག་སར་འགྲོ་
དགོས་ཟེར་ན། ཁོ་པ་དང་མཉམ་དུ་ལེ་དབར་གཉིས་ཀྱི་སར་འགྲོ་དགོས། རང་
ལས་དགོས་འདོད་བྱེད་མཁན་ལ་སྦྱིན་དགོས་པ་ལས་སྟོང་པར་སློག་མི་ཉན།
“རང་གི་ཁྱིམ་མཚེས་ལ་དགའ་ཞེན་བྱེད། རང་གི་དགྲ་ལ་སྡང་འཛིན་བྱོས་
”ཞེས་པའི་ཤོད་སྲོལ་འདི་ཁྱེད་ཚོས་གོ་ཐོས་བྱུང་ཡོད། འོན་ཀྱང་ངས་ཁྱེད་
ཚོར་“རང་གི་དགྲ་ལ་དགའ་ཞེན་བྱོས། རང་ལ་སྡང་འཛིན་བྱེད་མཁན་དེར་
སྨོན་ལམ་འདེབས་དགོས་”ཞེས་བརྗོད་ཀྱི་ཡིན། (MATT. 5:38—44)
ཡི་ཤུའི་རྣམ་ཐར་གོསེ་པལ་(Gospel) ནང་གི་ཤོད་སྲོལ་དེར་ངས་བསམ་བློ་གཏོང་
སྐབས། ཕོ་བྲང་པོ་ཏ་ལའི་རྩེ་རྣམ་རྒྱལ་གྲྭ་ཚང་ནང་སློབ་དཔོན་ལགས་ཞུ་བའི་ངོས་
ཀྱི་ལས་རོགས་གྲྭ་པ་ཞིག་ཡོད་པ་ཁོང་དང་ཐེངས་གཅིག་ཐུག་འཕྲད་བྱུང་བ་དྲན་གྱི་
འདུག ཕྱི་ལོ་༡༩༥༩ ལོར་བོད་ས་ཤོར་བའི་རྗེས་ཁོང་རྒྱ་མིའི་བཙོན་ཁང་ནང་མི་
ལོ་བཅོ་བརྒྱད་བཞུགས་དགོས་བྱུང་འདུགའོན་ཀྱང་ཕྱི་ལོ་༡༩༨༠ ཐམ་པའི་ནང་རྒྱ་
གར་དུ་ཕེབས་ཐུབ་པ་བྱུང་ཡོད། ངེད་གཉིས་བོད་ནང་ནས་ངོ་ཤེས་ཀྱི་ཡོད་སྟབས།
ཁོང་རྒྱ་གར་དུ་འབྱོར་བའི་རྗེས་སྐབས་སྐབས་སུ་ངེད་གཉིས་མཉམ་དུ་ཇ་འཐུང་བ་
དང་ཕན་ཚུན་ཅི་འཕྲོས་མོལ་འཕྲོས་བཤད་ནས་སྡོད་ཀྱི་ཡོད། ཐེངས་གཅིག་ཅུང་
ནང་ཚགས་བྱས་ཏེ་གླེང་མོལ་བྱེད་པའི་སྐབས། སློབ་དཔོན་ལགས་ཀྱིས། བཙོན་
ཁང་ནང་སྡོད་རིང་ཁོ་རང་ལ་ཉེན་ཁ་ཆེན་པོ་ཐེངས་གཉིས་སམ་གསུམ་ཙམ་ཕྲད་
བྱུང་ཞེས་གསུངས་ཀྱི་འདུག ངའི་སེམས་ནང་ཁོང་གི་ཚེ་སྲོག་ལ་འཇིགས་སྣང་
བྱུང་ཡོད་རྒྱུ་རེད་སྙམ་སྟེ། “ཉེན་ཁ་གང་འདྲ་ཞིག་ཕྲད་སོང་ངམ་”ཞེས་བཀའ་འདྲི་
ཞུས་པ་དང་། ཁོང་གིས་“ངས་རྒྱ་མིར་བཅངས་པའི་སྙིང་རྗེ་ཉམ་ཉེས་འབྱུང་མི་ཡོང་
ངམ་སྙམ་པའི་ཉེན་ཁ་བྱུང་”ཞེས་ལན་གནང་བྱུང་། ངས་ལན་དེ་ཐོས་པ་དང་། དེ་ག་
རང་ཁོང་ལ་གུས་ཕྱག་ཕུལ་བ་ཡིན། བོད་མི་རིགས་ཀྱི་རྒྱལ་ཁབ་དང་། རང་དབང་།
འཚོ་ཐབས། སྲོལ་རྒྱུན་གྱི་སེམས་དོན་རིག་པའི་ཉམས་ལེན་བཅས་བཙན་འཕྲོག་
བྱེད་མཁན་གྱི་དམར་པོའི་རྗེས་སུ་འབྲངས་མཁན་རྒྱ་མི་ཚོར་བོད་རིགས་འགའ་
ཞིག་གིས་ཁོང་ཁྲོ་བྱེད་པར་ཧང་སངས་དགོས་དོན་མེད། བོད་རིགས་ཧ་ཅང་མང་
པོ་ཧི་མ་ལཱ་ཡ་བརྒྱུད་བྲོས་བྱོལ་དུ་ཡོང་བའི་ལམ་བར་དུ་ཕྲད་པའི་དངངས་སྐྲག་ཆེ་
བའི་དཀའ་ངལ་གྱི་སྒྲུང་དང་བྱུས་ཉེས་ཀྱི་སྐོར་དེ་དག་གོ་ཐོས་བྱུང་འཕྲལ་ངོས་རང་
ཉིད་ཀྱི་སེམས་ནང་དུའང་ཚོར་བ་དྲག་པོ་བྱུང་མྱོང་ཡོད། འོན་ཀྱང་ནང་ཆོས་ནང་།
དེ་ལྟར་ཡ་ལན་བྱེད་པས་སྡུག་བསྔལ་གྱི་རྒྱུན་འཁོར་རྫོགས་མཐའ་མེད་པ་ཡོང་གི
ཡོད་ཅེས་ཡང་དག་པའི་སེམས་དོན་རིག་པའི་ལམ་གྱིས་ནན་བརྗོད་བྱེད་ཀྱི་ཡོད།
ངོས་ནས་བཤད་སྙིང་འདོད་པའི་སློབ་དཔོན་ལགས་ཀྱི་སྒྲུང་ནི། ཐ་ན་ངལ་དུབ་ཆེ་
ཤོས་ཀྱི་སྐབས་སུའང་སྙིང་རྗེ་གཞི་མར་གྱུར་བའི་བཟང་སྤྱོད་ཐོག་གནས་ཐུབ་པ་
སྲིད་པའི་སྒྲུབ་བྱེད་རྨད་དུ་བྱུང་བ་རེད་འདུག
ཡི་ཤུའི་སྟོན་པ་མ་ཤི་ཀའམ་སངས་རྒྱས་ཀྱིས་བཀའ་བསྩལ་བ་བཞིན་ཉུང་ཤས་
ཤིག་ལག་བསྟར་བྱ་རྒྱུ་ཧ་ཅང་ཁག་པོ་ཡོད། དཔེར་ན། འགྲམ་པ་གཡས་པར་
གཞུས་ན་གཡོན་མ་དེའང་བཟེད་དགོས་པ་དང་། རང་གི་ཆུ་ཚོད་ཙམ་མ་ཟད་སྟོད་
གོས་ཀྱང་སྤྲོད་པ། ལེ་དབར་གཉིས་ཀྱི་སར་འགྲོ་བ། དགྲ་ལ་བརྩེ་བ། དགྲ་རྣམས་
རང་གི་བཤེས་གཉེན་དུ་ལྟ་བ། རང་ལ་དམོད་མོ་བྱེད་མཁན་ལ་ཤིས་པ་བརྗོད་པ།
རང་ལ་མི་དགའ་མཁན་ལ་བཟང་པོ་བྱེད་པ། རང་ལ་ལོག་སྤྱོད་དང་སྡང་འཛིན་བྱེད་
མཁན་ལ་སྨོན་ལམ་འདེབས་རྒྱུ་ལྟ་བུ། ཆོས་ལུགས་ཀྱི་སྲོལ་རྒྱུན་ཚང་མའི་ནང་
གི་ཉམས་ལེན་དང་། སྲུང་སྡོམ། རྒྱུད་སྦྱོང་བ་སོགས་སེམས་དོན་རིག་པའི་ལམ་
ཡོངས་རྫོགས་ནི། རང་ལ་གཞན་གྱིས་གནོད་པ་བརྩམས་པ་ན། ཉམས་ལེན་པ་
ཚོས་སྙིང་རྗེའི་ཐོག་ནས་རྣམ་འགྱུར་ངང་གིས་སྟོན་ཐུབ་ཕྱིར་གཏན་ལ་ཕབ་པ་ཡིན་
ཅེས་བརྗོད་སྲིད། དུས་མཚུངས་རང་གི་དགྲ་ལ་བྱམས་པ་སྒོམ་པ་ནི་རང་གི་སེམས་
དོན་རིག་པའི་གྲུབ་དོན་ལ་མཐའ་མའི་ཚོད་ལྟ་ཞིག་ཡིན། དུས་རབས་བརྒྱད་པའི་
སྐབས་ཀྱི་རྒྱ་གར་གྱི་སློབ་དཔོན་ཆེན་པོ་རྒྱལ་སྲས་ཆེན་པོ་ཞི་བ་ལྷས་མཛད་པའི་
བསླབ་པ་ཀུན་བཏུས་ནང་ཁོང་གིས། “གལ་ཏེ་རང་གི་དགྲ་ལ་སྙིང་རྗེ་མ་སྒོམ་ན།
སུ་ལ་སྒོམ་”ཞེས་གསུངས་ཡོད། རང་གི་དགྲ་ལ་བརྩེ་བ་སྒོམ་དགོས་ཞེས་པའི་
བསླབ་བྱའི་སྙིང་པོ་ནི། ཅི་སྟེ་རང་གི་དགྲ་ལ་སྙིང་རྗེའི་བསམ་པ་བསྐྱེད་ཐུབ་ན། རང་
རྒྱུད་ཀྱི་སྙིང་རྗེའི་དམིགས་པ་མཐའ་མེད་དུ་སྤེལ་ཐུབ་པ་ཡིན།
སྙིང་རྗེའི་གལ་གནད་ཐོག་ཆོས་ལུགས་ཀྱི་སྲོལ་རྒྱུན་ཆེ་ཁག་ཚང་མས་མོས་
མཐུན་བྱེད་པ་ལས་བསམ་ཞིབ་བྱེད་དགོས་པ་ཞིག་ནི། དེས་འགྲོ་བ་མིའི་རང་
བཞིན་གྱི་ཆེས་རྩ་བའི་ཁྱད་ཆོས་གཅིག་ང་ཚོར་དྲན་སྐུལ་བྱེད་ཀྱི་ཡོད། གང་ཡིན་
ཞེ་ན། ང་ཚོ་ཚང་མ་ཨ་མའི་མངལ་ནང་གསོ་སྐྱོང་བྱས་ཡོད་པ་དང་། ང་ཚོ་ཚང་མ་
མ་ལས་བཙས་སྟབས། བརྩེ་བ་ནི་ང་ཚོའི་གཞི་རྩའི་རང་བཞིན་ཡིན། ང་ཚོས་མ་ཡི་
ནུ་མ་ནུ་བའི་སྐབས། མ་ཡིས་བརྩེ་སེམས་དང་བཅས་རང་གི་ལུས་པོར་རེག་ཐུག་
བྱེད་པ་ལ་བརྟེན་ནས། ང་ཚོ་བརྩེ་བའི་ཐོག་ནས་འཚར་ལོངས་བྱེད་ཐུབ་པ་ཙམ་
མ་ཟད་བརྩེ་སེམས་ཀྱི་ཐོག་ནས་ང་ཚོའི་ན་གཞོན་གྱི་མི་ཚེ་འཚོ་བཅུད་ཀྱིས་སྐྱོང་
བ་དང་གཅེས་སྐྱོང་བྱེད་ཀྱི་ཡོད། བྱིས་པའི་མི་ཚེའི་འགོ་སྟོད་ཀྱི་གཟའ་འཁོར་ཁ་
ཤས་ནང་། ཨ་མའི་ལུས་ཀྱི་རེག་ཐུག་ཙམ་གྱིས་ཕྲུ་གུའི་ཀླད་པ་ཡར་རྒྱས་འགྲོ་བར་
གནད་འགག་ཆེན་པོ་ཡོད་པ་དེང་སང་ཚན་རིག་གི་ཐོག་ནས་ང་ཚོས་ཤེས་རྟོགས་
ཐུབ་ཀྱི་ཡོད། བརྩེ་སེམས་དེའི་ནང་ཚེ་སྲོག་གི་རྩ་ཆེའི་རིན་ཐང་རྩ་བ་ཚུགས་ཤིང་།
བརྩེ་སེམས་ཀྱི་ས་བོན་དེ་ལས་རླབས་ཆེ་བའི་སྙིང་རྗེའི་ལྗོན་ཤིང་སྐྱེ་ཐུབ་ཀྱི་ཡོད།
ངོས་ལ་མཚོན་ན། ང་ཚོ་འགྲོ་བ་མིའི་རིགས་རྣམས་སེམས་ཅན་གཞན་དང་མི་
འདྲ་བ་ཡོད་པ་ནི། ང་ཚོས་ཚད་མེད་པའི་གཞན་ཕན་གྱི་ལྟ་བ་ཡིད་ལ་བྱེད་ཐུབ་པ་
ཙམ་མིན་པར། ད་དུང་ང་ཚོས་དེ་དངོས་སུ་མྱོང་ཐུབ་པ་དང་། དེ་བཞིན་སོ་སོ་རང་
ཉིད་ཀྱི་ཐོག་ལ་བཀོལ་སྤྱོད་བྱེད་ཐུབ་པ་ཙམ་མ་ཟད། ད་དུང་གཞན་ལའང་གཅིག་
མཚུངས་བྱེད་པར་བློ་སྟོབས་སྤེལ་ཐུབ་ཀྱི་ཡོད། དཔེར་ན། སློབ་དཔོན་ཞི་བ་ལྷས་
མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
འགྲོ་བའི་འཆི་བདག་འཇོམས་བྱེད་པའི།།
བདུད་རྩི་མཆོག་ཀྱང་འདི་ཡིན་ནོ།།
འགྲོ་བའི་དབུལ་བ་སེལ་བ་ཡི༎
མི་ཟད་གཏེར་ཡང་འདི་ཡིན་ནོ།།
འགྲོ་བའི་ནད་རབ་ཞི་བྱེད་པའི༎
སྨན་གྱི་མཆོག་ཀྱང་འདི་ཡིན་ནོ།།
སྲིད་ལམ་འཁྱམས་ཤིང་དུབ་པ་ཡི།།
འགྲོ་བའི་ངལ་བསོའི་ལྗོན་ཤིང་ཡིན།།
འགྲོ་བ་ཐམས་ཅད་ངན་འགྲོ་ལས།
སྒྲོལ་བར་བྱེད་པའི་སྤྱི་སྟེགས་ཡིན།།
འགྲོ་བའི་ཉོན་མོངས་གདུང་སེལ་བའི།།
སེམས་ཀྱི་ཟླ་བ་ཤར་བ་ཡིན༎
འགྲོ་བའི་མི་ཤེས་རབ་རིབ་དག
དཔྱིས་འབྱིན་ཉི་མ་ཆེན་པོ་ཡིན༎
དམ་ཆོས་འོ་མ་བསྲུབས་པ་ལས།།
མར་གྱི་ཉིང་ཁུ་ཕྱུང་བ་ཡིན།།ཞེས་གསུངས།
ཡིད་དུ་འོང་བའི་སྙིང་རྗེའི་ཁྱད་ཆོས་ནི། དེ་རང་ཤུགས་ཀྱིས་རང་རྒྱུད་ལ་མངོན་
དུ་གྱུར་པའི་ཚེ། བྱིས་པའི་བརྩེ་སེམས་ཀྱི་མྱོང་བ་དེ་ཁ་འབྱེད་པ་དང་། དེ་ནི་སོ་
སོའི་རྩ་བའི་དོན་དངོས་ཀྱི་ཆ་ཤས་ཤིག་ཡིན། ཆོས་ལུགས་ལ་མ་བརྟེན་པའི་ལྟ་
ཚུལ་ཞིག་གི་ཐོག་ནས། ལུས་ཀྱི་གྲུབ་ཆའི་ཐོག་ནས་ང་ཚོ་སྤྱི་ཚོགས་ཀྱི་སེམས་
ཅན་ཞིག་ཡིན་སྟབས། གཅེས་སྐྱོང་བྱེད་པ་ནི་འགྲོ་བ་མིའི་འཚོ་གནས་མ་ལག་གི་
ཁ་བྲལ་ཐབས་མེད་པའི་ཆ་ཤས་ཤིག་ཡིན། འདིར་ཡང་ང་ཚོའི་མ་ཡི་བརྩེ་བ་དང་།
མའི་བརྩེ་སེམས་འཚོལ་བ་དང་དེ་ལ་ཡི་རང་བྱེད་པའི་ཕྲུ་གུའི་ལྷན་སྐྱེས་ཀྱི་ནུས་
པ་མེད་པར། ང་ཚོ་འཚོ་གནས་ཐུབ་པའི་རེ་བ་མེད། ངོས་ནས་གསོ་བ་རིག་པའི་
ཚན་རིག་གི་གྲུབ་དོན་ཞིག་ཡང་ཡང་བརྗོད་ཀྱི་ཡོད་དེ། ང་ཚོ་མ་ལས་བཙས་རྗེས་
ཐོག་མའི་གཟའ་འཁོར་ཁ་ཤས་སྐབས། སོ་སོའི་མའམ་དེ་མིན་རང་ལ་གཅེས་སྐྱོང་
བྱེད་པོ་གཞན་གྱིས་རང་ལ་དངོས་སུ་རེག་ཐུག་བྱེད་པ་ནི་ང་ཚོའི་ཀླད་རྒྱ་ཆེ་རུ་འགྲོ་
བའི་རྐྱེན་གལ་ཆེན་པོ་ཞིག་ཡིན་པ་ཚན་རིག་གིས་ར་འཕྲོད་བྱས་ཡོད། འདིས་མི་
ཞིག་གི་འཚོ་གནས་དང་བདེ་ཐབས་ཆེད་མི་གཞན་གྱི་བརྩེ་བ་དང་སྙིང་རྗེ་ཇི་ཙམ་
གལ་ཆེན་པོ་ཡིན་པ་སྟོན་གྱི་ཡོད། དེར་བརྟེན་གཞན་ལ་སྙིང་རྗེའི་ཚོར་བ་སྐྱེད་པ་
ནི༑ ང་ཚོའི་ཆེས་ཟབ་ཤོས་ཀྱི་རང་གཤིས་དེ་སྟོན་གྱི་ཡོད། ནང་གི་སྒོ་ཕྱེས་པ་ན་
གཞན་ལ་སྙིང་རྗེའི་ཚོར་བ་དང་བཅས་འབྲེལ་བ་བྱ་རྒྱུར་འབད་རྩོལ་ལྷག་པོ་སྟེན་
མི་དགོས་པ་ཆགས་ཀྱི་ཡོད། དེར་བརྟེན་བརྟན་ཆ་མེད་པ་དང་འཇིགས་སྣང་གི་
གཉེན་པོ་མཆོག་ཏུ་གྱུར་པ་ནི་སྙིང་རྗེ་ཡིན།སྙིང་རྗེས་སོ་སོའི་ནང་སེམས་ཀྱི་སྟོབས་
ཤུགས་སླར་གསོ་བྱེད། བཅོས་མིན་གྱི་སྙིང་རྗེ་ལྡན་པའི་གང་ཟག་ཅིག་གིས་རང་
གཅེས་འཛིན་ལས་ཐར་བའི་ཐར་པ་ལས་བྱུང་བའི་འཇིགས་སྣང་མེད་པའི་གནས་
སྟངས་ཤིག་མཚོན་གྱི་ཡོད། སྙིང་རྗེ་ནི་ལྷན་སྐྱེས་དང་འགྲོ་བ་མི་ཀུན་ལ་རིགས་
རྒྱུད་ནས་འཇགས་པ་ཞིག་ཡིན་ཞིང་། ཆོས་ལ་ཡིད་ཆེས་ཡོད་མེད་གང་ལྟར་ཡང་།
རིམ་པ་དེའི་ཐོག་ལ་ཁྱད་པར་ཅི་ཡང་མེད། འཛམ་གླིང་ནང་གི་ཆོས་ལུགས་ཀྱི་
བསླབ་བྱས་ཐབས་ཤེས་ག་རེ་བྱེད་ཀྱི་ཡོད་ཅེ་ན། ང་ཚོས་ཁྱད་ནོར་དེ་ངོས་འཛིན་
ཐུབ་པར་རོགས་རམ་བྱེད་པ་དང་། དེ་ནས་གཅེས་སྐྱོང་བྱས་ཏེ། འཕེལ་རྒྱས་གཏོང་
བ༑ མཐར་ཡང་དག་པ་ཞིག་ཏུ་གོང་མཐོར་གཏོང་ཐུབ་པའི་ཐབས་ལམ་ཆ་ཚང་བ་
ཞིག་མཁོ་སྤྲོད་བྱེད་ཀྱི་ཡོད།

སྙིང་རྗེའི་ཤེས་རབ།

སྙིང་རྗེའི་ཐོག་འཛམ་གླིང་ནང་གི་ཆོས་ལུགས་ཁག་གི་བསླབ་བྱའི་གྲུབ་ཆ་གལ་ཆེན་
པོ་གཅིག་ནི། ཚད་མ་རིག་པའི་གཞི་རྟེན་དེ་ཡིན། ལྷ་ཡོད་པར་སྨྲ་བའི་ཆོས་ལུགས་
ཚང་མས་ཡང་ནས་ཡང་དུ་དཀོན་མཆོག་གི་བརྩེ་བ་དང་ཁོང་གིས་བཀོད་པའི་
སེམས་ཅན་གྱི་སྙིང་རྗེའི་རང་བཞིན་ལ་གལ་ཆེན་པོར་འཛིན། དེར་བརྟེན་སྙིང་རྗེའི་
ཐོག་ནས་བྱ་བ་བྱེད་པ་དེ་དཀོན་མཆོག་གི་རྗེས་སུ་འཇུག་པ་དང་ལད་མོ་བྱེད་པའི་
ལམ་ཞིག་ཏུ་བརྩི་གི་ཡོད། དེར་བརྟེན་ལས་དེ་རིགས་ཡང་དག་པ་ཞིག་ཏུ་འདོད།
ནང་ཆོས་ནང་། ཚད་མ་རིག་པའི་ཁྱད་ཆོས་ཁྲོད་བདག་དང་གཞན་གྱི་གཏིང་ཟབ་
པའི་འབྲེལ་བའི་རང་བཞིན་ངོས་འཛིན་བྱེད་པ་དང་། གཞི་རྩའི་ཆ་ནས། ང་ཚོ་ཚང་མ་
བདེ་བ་འདོད་པ་དང་སྡུག་བསྔལ་མི་འདོད་པ་གཅིག་གྱུར་ཡིན་པ་ཤེས་རྟོགས་བྱེད་
རྒྱུ་ཚུད་ཡོད། སྐབས་ཀྱི་དོན་འདིར། བདག་དང་གཞན་གཉིས་ཕན་ཚུན་ལྟོས་མེད་
རང་རྐྱ་བར་འཛིན་པའི་བསམ་བློའི་འཆར་ཚུལ་ནི་རྦད་དེ་ལོག་པ་ཞིག་ཡིན།
ཚད་མ་རིག་པའི་ཁྱད་ཆོས་ཀྱི་རླབས་ཆེ་བའི་ཕན་ཡོན་ནི། ང་ཚོའི་བཟང་པོའི་
བྱ་སྤྱོད་ཚང་མ་གང་ཟག་བྱེ་བྲག་པ་གཅིག་གི་ཐོག་ལ་མིན་པར་རྒྱ་ཆེ་ས་ཞིག་ནས་
བལྟ་རྒྱུར་གཞི་རྩ་འཛིན་གྱི་ཡོད། ནང་ཆོས་ནང་དེ་ལ་ཕལ་ཆེར་ཤེས་རབ་ཀྱི་ཆ་
ཟེར་གྱི་ཡོད། ལྟ་ཚུལ་ནི་ད་ཆ་རང་གཅེས་འཛིན་ནམ་གཅིག་ལན་གཅིག་འཇལ་
བྱེད་པ་ཙམ་མིན་པར་ཀུན་ལ་ཁྱབ་པ་ཞིག་ཆགས་ཡོད། ལྷ་ཡོད་པར་སྨྲ་བའི་ཆོས་
ལུགས་ནང་། གཞན་གྱིས་རང་ལ་མནར་དུ་བཅུག་པའི་སྡུག་བསྔལ་ཐེ་བའི་འཛམ་
གླིང་ནང་གང་འབྱུང་བ་ཐམས་ཅད་དཀོན་མཆོག་གི་བརྩེ་སེམས་ཀྱི་བཀོད་པའི་ཁྲོད་
གཏོགས་པ་དང་། དཀོན་མཆོག་དེ་ནི་ཚད་མེད་པའི་བརྩེ་བའི་བདག་ཉིད་ཅིག་ཡིན་
པ་རྟོགས་རྒྱུ་ཚུད་ཡོད། དེ་ནི་འགྲམ་པ་གཞན་དེའང་བཟེད་ཅེས་པ་དང་དང་དགྲ་ལ་
གཅེས་པའི་བརྩེ་སེམས་ཀྱི་གཞི་རྟེན་འཛུགས་ས་ཡིན།
ལྷ་ཡོད་པར་སྨྲ་བའི་ཐབས་ལམ་གྱི་ཚད་མེད་པའི་སྟོབས་ཤུགས་ནི། ཡི་ཤུའི་
ཞལ་གདམས་དང་པོ་སྟེ་རླབས་ཆེ་བའི་དཀོན་མཆོག་གི་བརྩེ་བའི་ཞབས་འདེགས་
སུ༑ དད་ལྡན་ཕོ་མོ་སུ་ཡིན་རུང་ཁོང་ཁྲོའམ་འཁོན་འཛིན་ལྟ་བུའི་གློ་བུར་གྱི་
སེམས་ཚོར་དྲག་པོའི་གཞན་དབང་དུ་མ་སོང་བར། གཞན་ལ་བྱ་སྤྱོད་ངན་པ་བྱེད་
མཁན་ཚོར་རང་གི་སེམས་སྙིང་རྗེའི་ཚོར་བ་ལྡན་པའི་བསམ་བློ་ཞིག་ཏུ་ཁ་སྤོ་ཐུབ་
ཀྱི་ཡོད།
འཇིག་རྟེན་བཀོད་པ་པོ་མི་འདོད་མཁན་གྱི་ནང་ཆོས་ནང་། ཉམས་ལེན་དེའི་
ནང་བསམ་ཞིབ་བྱེད་དགོས་པ་འགའ་ཡོད། གཞི་རྩའི་ཆ་ནས་ལས་འབྲས་ཀྱི་རྣམ་
གཞག་ལ་བསམ་པས་ང་ཚོས་ལས་གང་བསགས་ཀྱང་དེའི་འབྲས་བུ་རང་གིས་
མྱོང་དགོས་སྐོར་ང་ཚོར་དྲན་སྐུལ་བྱེད། དེ་ལས་གཏིང་ཟབ་པའི་ཐོག་ནས། བདེ་
བ་འདོད་པ་དང་སྡུག་བསྔལ་མི་འདོད་པའི་གཞི་རྩའི་མངོན་འདོད་ཀྱི་ཆ་ནས་བདག་
དང་གཞན་གྱི་གཞི་རྩའི་འདྲ་མཉམ་ལ་བསམས་ན། འདྲ་མཉམ་གྱི་ཚོར་བ་དེ་དང་
མཉམ་དུ་ང་ཚོ་འགྲོ་བ་ཀུན་གྱི་ཐུན་མོང་གི་རང་བཞིན་གཏིང་ཟབ་པོ་དེ་ངོས་འཛིན་
བྱེད་པས། སྙིང་རྗེ་རྒྱུན་མི་ཆད་པར་ངང་གིས་སྐྱེ་བ་ཡོང་གི་ཡོད། ཉམས་ལེན་དེ་
དག་ནང་འདུས་བྱས་ཐམས་ཅད་མི་རྟག་པ་དང་། བདག་མེད་པ། རྟེན་འབྲེལ་བཅས་
ཀྱི་རང་བཞིན་སེམས་ལ་དྲན་པར་བྱེད། དཔེར་ན། གལ་ཏེ་མི་ཞིག་གིས་རང་ཉིད་
ལ་དྲང་བདེན་མིན་པའི་སྤྱོད་ཚུལ་ཞིག་བཟུང་ན། ཁོང་ཁྲོ་དང་བཅས་དེ་ལ་ལན་སློག་
རྒྱུའི་ཚབ་ཏུ། “ལས་གང་ཞིག་ལས་སྡུག་བསྔལ་འདི་བྱུང་བ་ཡིན་ནམ་”ཞེས་པ་
དང་། “ཉོན་མོངས་གང་ཞིག་གིས་གནོད་འཚེ་བྱེད་པོའི་སེམས་དབང་སྒྱུར་བྱས་
ཡོད་དམ།” “གོམས་གཤིས་དང་རྐྱེན་གང་ཞིག་གིས་ཁོ་པར་དེ་ལྟར་བྱེད་བཅུག་
ཡོད་དམ་”ཞེས་ངེས་པར་དུ་རང་གིས་རང་ལ་སྐད་ཆ་འདྲི་དགོས། དེ་ལྟར་རང་ལ་
གནོད་པ་བྱས་པའི་རྒྱུ་རྐྱེན་གྱི་ཐོག་བསམ་ཞིབ་བྱས་ཚེ། འོས་འཚམ་གྱི་ཡ་ལན་
ནི་འཁོན་ལན་སློག་རྒྱུ་མ་ཡིན་པར་སྙིང་རྗེའི་ཐོག་ནས་སློག་དགོས་ཚུལ་རང་གིས་
ངོས་འཛིན་ཐུབ་པ་ཡོང་གི་ཡོད།
དེར་མ་ཟད་ནང་ཆོས་ནང་། སངས་རྒྱས་ཟིན་པའི་གང་ཟག་ཅིག་གི་བསྒྲུབ་
བྱ་གཅིག་པུ་དེ་ནི་ངལ་བར་མ་འཛེམས་པར་རང་ཤེད་མེད་པའི་ཐོག་ནས་གཞན་
སེམས་ཅན་གྱི་དོན་སྒྲུབ་རྒྱུ་དེ་ཉིད་ཡིན་པའི་ལྟ་ཚུལ་ཞིག་ཡོད། དེ་ནི་སངས་རྒྱས་
པའི་མངོན་འདོད་དང་དམིགས་ཡུལ་གཅིག་པུ་དེ་ཡིན། ནང་པ་ཞིག་ཡིན་པའི་ངོས་
ནས། གལ་ཏེ་སངས་རྒྱས་ཐུགས་མཉེས་པར་བྱེད་འདོད་ན། ང་ཚོས་ངེས་པར་དུ་
བྱེད་དགོས་པའི་བྱ་བ་གཅིག་པུ་དེ་དེ་ཡིན། གཞན་ཡང་རྒྱལ་སྲས་ཆེན་པོ་ཞི་བ་
ལྷས་མཛད་པའི་སྤྱོད་འཇུག་ལས།
འདི་ཉིད་དེ་བཞིན་གཤེགས་པ་མཉེས་བྱེད་ཡིན༎
རང་དོན་ཡང་དག་སྒྲུབ་པའང་འདི་ཉིད་དོ།
འཇིག་རྟེན་སྡུག་བསྔལ་སེལ་བའང་འདི་ཉིད་དེ༎
དེ་ལྟས་བདག་གིས་རྟག་ཏུ་འདི་ཉིད་བྱ། ཅེས་གསུངས།

གཞན་ཕན་གྱི་ལས།

ཉིན་རེའི་མི་ཚེའི་ནང་ཉམས་ལེན་གྱི་ཆ་ནས་ཚད་མཐོ་ཤོས་ཀྱི་སྙིང་རྗེ་ནི་རང་འདོད་
མེད་པར་གཞན་ལ་ཞབས་འདེགས་སྒྲུབ་རྒྱུ་དེ་ཡིན། དེ་ལ་མཐའ་གཅིག་ཏུ་གཞན་
ལ་ཕན་པའི་ལས་ཞེས་ཀྱང་བྱ། ཁྱད་ཆོས་འདི་སྲོལ་རྒྱུན་ཚང་མས་དོ་གལ་ཆེན་
པོ་བྱས་ནས་གསུང་གི་ཡོད། ཁྱད་ཆོས་འདི་སྒྲུང་ངམ་ཡང་ན་གྲོས་མོལ་གྱི་ལམ་
ནས་ཐད་ཀར་གདམས་མིན་ལ་མ་ལྟོས་པར། འཛམ་གླིང་ནང་ཆོས་ལུགས་ཁག་གི་
གསུང་རབ་ཀྱིས་རང་རང་སོ་སོའི་རྗེས་འཇུག་ཚོར་ཁྱད་ཆོས་འདི་དོན་དུ་གཉེར་
རྒྱུར་ལམ་སྟོན་བྱེད་ཀྱི་ཡོད། ལེགས་སྦྱར་གྱི་སྲོལ་རྒྱུན་ནང་སྟོན་པའི་སྐྱེས་རབས་
ལས་གསུངས་པའི་སྒྲུང་གྲགས་ཅན་ཞིག་ཡོད་པ་ནི། མི་ན་གཞོན་ཞིག་ནགས་ཀྱི་
དཀྱིལ་དུ་བཀྲེས་སྐོམ་གྱིས་མནར་བའི་སྟག་མོ་ཞིག་དང་ཕྲད། སྟག་མོ་དེ་ནི་བཀྲེས་
སྐོམ་གྱིས་ལུས་ཟུངས་ཉམས་ཏེ་ཟས་ཀྱང་འཚོལ་མི་ཐུབ་པར་རང་གི་སྟག་ཕྲུག་
ཟོས་ནས་འཚོ་གནས་བྱེད་ཐུབ་ཙམ་ཡོད། ཁོང་གིས་དེ་གཟིགས་པ་དང་སྙིང་རྗེས་
མ་བཟོད་པར། རང་གི་ལུས་སྟག་མོར་བྱིན། འོན་ཀྱང་སྟག་མོ་ལུས་སྟོབས་ཞན
པས་ཚུར་འཐབ་རྒོལ་བྱེད་མི་ཐུབ་སྟབས། རང་གི་ལུས་ཀྱི་ཤ་རང་གིས་བཅད་ནས་
སྟག་མོར་བྱིན་ཞེས་པ་དེ་ཡིན། ཡི་ཤུའི་རྣམ་ཐར་གོསེ་པལ་(Gospel) ནང་། ཡི་ཤུ་
ཡིས་གུཌ་སཱ་མཱ་རི་ཊན་(Good Samaritan)གྱི་ལུགས་ཀྱི་བསླབ་བྱའི་སྒྲུང་གཏམ་
ཞིག་གསུངས་པའི་ནང་། ལམ་ཟུར་ཞིག་ཏུ་ཇག་པས་བཅོམ་སྟེ་ཕར་འགྲོ་ཚུར་འོང་
བྱེད་མཁན་གྱིས་སྣང་མེད་དུ་བསྐྱུར་ནས་འཆི་ལ་ཉེ་བའི་མི་ཞིག་སཱ་མཱ་རི་ཏན་གྱིས་
མཐོང་བ་དང་། སྙིང་རྗེས་མ་བཟོད་པར། ཁོ་པའི་རྨ་ཁ་བསྡམས་ནས་རང་གི་བོང་
བུའི་སྟེང་ལ་བསྐྱོན་ཏེ། འགྲུལ་ཁང་ཞིག་ནང་བསྐྱལ། དེ་ནས་རྨས་མ་དེ་འགྲུལ་ཁང་
དེའི་ནང་བཞག་སྟེ། གནས་མོར་དངུལ་སྤྲད་དེ་ཁོ་པར་ལྟ་རྟོག་བྱ་རྒྱུ་མངགས།
ཇིའུ་ཁྲིམས་ཡིག་(Talmud) ནང་། “ཁྱོད་སོ་སོའི་དཀོན་མཆོག་གི་རྗེས་སུ་
འཇུག་དགོས།” འོན་ཀྱང་ཕྲག་དོག་ཆེ་བའི་གང་ཟག་ཅིག་གིས་དཀོན་མཆོག་གི་
རྗེས་སུ་ཇི་ལྟར་འཇུག་ཐུབ་བམ། དེའི་དོན་ནི། གོས་མེད་ལ་གོས་སྦྱིན་པ་དང་། ནད་
པར་ལྟ་རྟོག་བྱེད་པ། མྱ་ངན་བྱེད་མཁན་ལ་སེམས་གསོ་གཏོང་བ། གཤིན་པོ་དུར་
འཇུག་བྱེད་པ་བཅས་ཁོང་གི་ཡོན་ཏན་གྱི་རྗེས་འགྲོ་བྱ་རྒྱུར་གོ་དགོས། (Talmud,
Sota 14)དེ་བཞིན་གཅེར་བུ་པའི་དགེ་འདུན་པ་ཀུན་ཌ་ཀུན་ཌས་(Kundakunda)
བརྩམས་པའི་འཇིག་རྟེན་ཁམས་ཀྱི་རྩོམ་གཞི་ལྔ་ (Pancastikaya-sara) ཞེས་
པའི་(གཅེར་བུ་པའི་)གསུང་རབ་ནང་། དགེ་རྩ་སྟེ། བཀྲེས་སྐོམ་གྱིས་མནར་བ་དང་ཁ་
ཐབས་སྐྱོ་བའི་སེམས་ཅན་མཐོང་བ་དང་སེམས་ཀྱིས་མ་བཟོད་པར། སྙིང་རྗེས་ཀུན་
ནས་བསླངས་ཏེ་ཁོང་ཚོར་གདུང་སེལ་རོགས་རམ་བྱེད་པ་ནི་དགེ་བའི་བྱ་བ་ཞིག་
ཡིན་ཅེས་གསུངས་ཡོད།
ཧིནྡུའི་ཆོས་ལུགས་ཀྱི་རིག་བྱེད་ཀྱི་གཞུང་ཨུ་པ་ནིཥདའི་(Upanishads)
ནང་། འབྲུག་སྐད་དང་མཉམ་དུ་བྱུང་བའི་གྲོས་མོལ་སྙན་གྲགས་ཅན་ཞིག་ཡོད།
དེའི་ནང་སྙན་ངག་གི་ཐོག་ནས། སྡོམ་སེམས་ནས་སྙིང་རྗེའི་བར་གྱི་བླང་དོར་སྐོར་
བསྟན་ཡོད། ལྷ་དང་། མི། ལྷ་མ་ཡིན་དང་བཅས་སློབ་མའི་ཚུལ་དུ་ལྷན་ཅིག་དུ་
བསྡད་པ་དང་ཁོང་ཚོའི་ཆོས་ཕྱོགས་ཀྱི་སློབ་གཉེར་ཚར་སྐབས། ཁོང་ཚོས་གང་
སྦྱངས་ཟིན་པའི་ཐོག་ལ་སྡོམ་ཞིག་གནང་རོགས་ཞེས་དཀོན་མཆོག་ལ་ཞུས།
ཁོང་ཚོའི་སློབ་གཉེར་གྱི་དུས་ཚོད་རྫོགས་པའི་ཚེ། ལྷ་རྣམས་ཀྱིས། “ཡབ་
ཆེན་ལགས། ང་ཚོར་བསླབ་རོགས་གནང”ཞེས་ཞུས་པ་དང་། ཁོང་གིས་
ཡིག་འབྲུ་ཌཱ་(DA)གསུངས་ཏེ། “ཁྱེད་ཚོས་ཤེས་སོང་ངམ་ཞེས་བཀའ་གནང་
བས།” ཁོང་ཚོས་“ཤེས་སོང་ཞེས་ལན་བཏབ།” ཁྱེད་ཀྱིས་ང་ཚོར་“རང་
གིས་རང་ཚོད་འཛིན་བྱེད་དགོས་ཞེས་གསུངས་བྱུང་”ཞེས་ཞུས། “ཨོ། ཁྱེད་
ཚོས་ཤེས་འདུག”ཅེས་གསུངས།
དེ་ནས་མི་རྣམས་ཀྱིས། ཁོང་ལ་“ང་ཚོར་བསླབ་རོགས་གནང་”ཞེས་ཞུས་
པས། ཁོང་གིས་ཡིག་འབྲུ་ཌཱ་གསུངས་ཏེ། “ཁྱེད་ཚོས་ཤེས་སོང་ངམ་ཞེས་
བཀའ་གནང་བ་དང་།” ཁོང་ཚོས་“ཤེས་སོང་ཞེས་ལན་ཕུལ།” ཁྱེད་ཀྱིས་ང་
ཚོར་“སྦྱིན་པ་ཉམས་ལེན་བྱེད་དགོས་པ་གསུངས་བྱུང་”ཞེས་ཞུས། “རེད།
ཁྱེད་ཚོས་ཤེས་འདུག་”ཅེས་གསུངས།
དེ་རྗེས་ལྷ་མ་ཡིན་གྱིས། ཁོང་ལ་“ང་ཚོར་བསླབ་རོགས་གནང་”ཞེས་ཞུས་
པས། ཁོང་གིས་ཡིག་འབྲུ་ཌཱ་གསུངས་ཏེ། “ཁྱེད་ཚོས་ཤེས་སོང་ངམ་ཞེས་
བཀའ་གནས་བས།” ཁོང་ཚོས་“ཤེས་སོང་ཞེས་ལན་ཞུས།” ཁྱེད་ཀྱིས་ང་
ཚོར་“སྙིང་རྗེ་ཅན་ཞིག་བྱེད་དགོས་ཞེས་གསུངས་བྱུང་”ཞེས་གསོལ། “རེད།
ཁྱེད་ཚོས་ཤེས་འདུག་"ཅེས་གསུངས།
དེ་ནི་དཀོན་མཆོག་གི་གསུང་སྟེ་འབྲུག་སྐད་ཌཱ་ཌཱ་ཌཱ་ཞེས་ལན་འགའ་བསྟུད་
མར་གྲགས་པས། རིམ་པ་བཞིན་“རང་གིས་རང་ཚོད་འཛིན་དགོས་པ་དང་།
སྦྱིན་པ་ཉམས་ལེན་དགོས་པ། སྙིང་རྗེ་ཅན་ཞིག་དགོས་པ་བསྟན།” དེས་ན་
འདི་གསུམ་པོ་ངེས་པར་དུ་ཉམས་ལེན་བྱེད་དགོས་པ་ཡིན།
ཧིནྡུའི་སྲོལ་རྒྱུན་ནང་གི་གུས་བརྩི་ཆེ་ཤོས་བྱེད་སའི་གནའ་བོའི་བསྟན་བཅོས་ཤིག
གི་ནང་། སྡོམ་སེམས་ནས་སྙིང་རྗེའི་བར་གྱི་བཟང་སྤྱོད་ཀྱི་ལམ་གྱི་སྙིང་པོ་གོ་བདེ་
བར་བསྟན་ཡོད།
དེང་དུས་ཀྱི་འཛམ་གླིང་ནང་། དེ་ལྟ་བུའི་གཞན་ཕན་གྱི་ལྟ་བའི་དཔེ་མཚོན་
རྨད་དུ་བྱུང་བ་མང་པོ་ཡོད། མ་དྷར་ཐེ་རི་སཱ་(Mother Theresa) དང་བཱ་བཱ་ཨམ་
ཊེ་(Baba Amte) ལྟ་བུའི་དཔེ་མཚོན་མི་སྣ་རྣམས་ཇི་ཙམ་ཡིད་སྨོན་བྱ་ཡུལ་དུ་
གྱུར་ནའང་། གཞན་ཕན་གྱི་ལས་ནི་དེ་ལྟ་བུའི་སྐྱེས་བུ་དམ་པ་གཅིག་པུས་བྱེད་
ནུས་པ་ཞིག་ཏུ་ང་ཚོས་རྩ་བ་ནས་བསམ་བློ་གཏོང་མི་ཉན། གཞན་ཕན་གྱི་ལས་
སྒྲུབ་པའི་ནུས་པ་ནི་ང་ཚོ་ཚང་མའི་རྒྱུད་ལ་ཡོད་ཅིང་། སུ་ཡིན་རུང་ཉིན་རེའི་མི་
ཚེའི་ནང་སྒྲུབ་ནུས་པ་ཞིག་ཡིན། གལ་ཏེ་ནཱ་ཛི་དུས་སྐབས་(Nazi era) སུ་ཇིའུ་མི་
རིགས་སྐྱོབ་རོགས་བྱེད་མཁན་གྱི་ཆོས་དད་ཡོད་མེད་ལ་མ་ལྟོས་པའི་མི་དཀྱུས་མ་
རྣམས་ལ་བསམས་ན། དེ་ལྟའི་བྱ་སྤྱོད་མང་པོ་ཞིག་མཐའ་གཅིག་ཏུ་གཞན་ཕན་གྱི་
ཀུན་ནས་བསླངས་ཏེ་བརྩམས་ཤིང་། དེའི་རྐྱེན་གཙོ་བོ་ནི་འགྲོ་བ་མི་རིགས་གཅིག་
གྱུར་ཡིན་པའི་འདུ་ཤེས་ཡིན། འོན་ཀྱང་གཞན་ཕན་གྱི་ལས་ནི། དཔེར་ན། ལམ་
ཟུར་གྱི་རྒན་པོ་དང་ལོང་བ་རྣམས་ལ་རང་འགུལ་གྱིས་རོགས་རམ་བྱེད་པ་དང་། མ་
དང་ཕྲུ་གུ་རྣམས་ལ་རླངས་འཁོར་རམ་མེ་འཁོར་ནང་འགྲོ་སྐབས་རྐུབ་སྟེགས་སྦྱིན་
པ༑ བང་སྒྲིག་པའི་སྐབས་ཛ་དྲག་གིས་དགོས་མཁོ་ཡོད་པ་རྣམས་སྔོན་དུ་གཏོང་བ་
སོགས་ཆུང་ཙག་དེ་འདྲའང་བསྒྲུབ་རྒྱུ་ཡོད། སྔོན་མ་ངོས་ནས་མཐོང་མྱོང་ཡོད་པའི་
འཛམ་གླིང་དམག་ཆེན་དང་པོའི་སྐབས་བརྒྱབ་པའི་འདྲ་པར་ཞིག་སེམས་ལ་དྲན་
གྱི་འདུག དེའི་ནང་དམག་འཁྲུག་ཅིག་གི་སྐབས་དགྲ་ཡའི་ཕྱོགས་གཏོགས་ཏུར་
ཀིའི་དམག་མི་རྨས་མ་ཞིག་ལ་ཁ་གཏད་མཐུན་ཕྱོགས་རྒྱལ་ཁབ་ཀྱི་དམག་མི་ཞིག་
གིས་སྨན་བཅོས་བྱེད་ཀྱི་འདུག དེ་ཡང་དམག་འཁྲུག་མཚམས་འཇོག་བྱས་མ་ཐག་
ཕྱོགས་གཉིས་པོས་ཐུན་མོང་གི་སྡུག་བསྔལ་མཐོང་ནས་འགྲོ་བ་མིའི་རིམ་པའི་ཐོག་
བསྐྱར་ལོག་བྱས་པ་དང་། དེའི་ཐོག་ནས་ཁོང་ཚོས་ཐ་ན་དགྲ་ཡི་སྡུག་བསྔལ་ལའང་
བསམ་ཤེས་བྱེད་ཐུབ་པ་བྱུང་།
འཛམ་གླིང་ནང་གི་ཆོས་ལུགས་ཁག་ལ་རྒྱུས་མངའ་རོབ་ཙམ་བྱ་རྒྱུ་བྱུང་བ་
འདིའི་ཐོག་ནས། ངའི་བསམ་པར། སྙིང་རྗེ་གཙོ་བོར་འཛིན་པའི་དེ་དག་གི་བཟང་
སྤྱོད་ཁྲོད་ལས་ང་ཚོར་རླབས་ཆེ་བའི་ཐུན་མོང་གི་རྟེན་ས་ཞིག་གསར་རྟོགས་བྱུང་
ཡོད། དེའི་ཐད་གལ་ཏེ་ང་རང་ནོར་མེད་ན། འབྱུང་ཁུངས་དེ་ནི་རིག་གཞུང་དང་
ཆོས་ལུགས་ཀྱི་སྲོལ་རྒྱུན་ཆེ་ཁག་ཚང་མའི་ནང་རྩ་བ་ཚུགས་པའི་འགྲོ་བ་མིའི་བདེ་
ཐབས་ཀྱི་འབྱུང་རྩ་ཞིག་ཡིན། གོང་གི་དེ་དག་ཚང་མ་འགྲོ་བ་མི་རིགས་གཅིག་
གྱུར་དང་། འགྲོ་བ་མིའི་ཡོངས་ཁྱབ་ཀྱི་དགོས་མཁོ་དང་མངོན་འདོད་བཅས་ངོས་
འཛིན་བྱེད་པའི་ཐོག་ལ་རག་ལས་ཤིང་། དེ་ཡང་ང་ཚོ་འགྲོ་བ་མིའི་གཞི་རྩའི་རིན་
ཐང་གི་ཐོག་ནས་བསྒྲུབ་ཐུབ། གལ་ཏེ་ང་ཚོས་ཆོས་ལུགས་ཀྱི་འབྱུང་ཁུངས་དེ་དག་
གཞི་རྩའི་རིམ་པ་དེའི་ཐོག་བསྐྱོད་དེ་བེད་སྤྱོད་བྱས་ཚེ། སྲོལ་རྒྱུན་དེ་དག་གིས་གོ་
ལ་འདིའི་སྟེང་བདེ་སྐྱིད་འབྱུང་ཁུངས་ཤིག་བྱེད་ཐུབ་པ་དེས་སྟོན་གྱི་ཡོད། ཕྱོགས་
ལྷུང་ལས་རྣམ་པར་རྒྱལ་བ་དང་། འཁྲུག་རྩོད་ལ་གདོང་ལེན་བྱེད་པ། ཉམ་ཐག་དང་
དབུལ་པོའི་དཀའ་ངལ་སེལ་བར་རོགས་རམ་བྱེད་ཐུབ་མཁན་ནི་འཛམ་གླིང་གི་
ཆོས་ལུགས་ཡིན།
ངོས་རང་ཐེངས་གཅིག་ཇི་རུ་ས་ལམ་(Jerusalem) ནང་ལྟ་སྐོར་དུ་བསྐྱོད་
པའི་སྐབས། གནད་དོན་དེར་ཁ་ཡོད་ལག་ཡོད་ཀྱིས་ངེས་ཤེས་རྙེད་བྱུང་། པེ་ལི་
སི་ཊི་ནེན་(Palestinian) དང་ཨི་སེ་རའི་ལིའི་(Israeli) ཕྲུ་གུ་རྣམས་ཀྱི་ཆེད་
དུ་འཛིན་གྲྭ་གཉེར་མཁན་ངོས་ཀྱི་གྲོགས་པོ་ཨི་སཱ་རལ་གྱི་དགེ་རྒན་ཞིག་དང་ཞི་
བདེ་དོན་གཉེར་བ་ཞིག་ཐུག་འཕྲད་བྱུང་། ཁོང་གིས་གསུངས་དོན། རང་གིས་མི་
དགའ་ས་དང་རང་ལ་འཇིགས་སྣང་དང་སྡང་འཛིན་སློང་མཁན་གྱི་མི་ཞིག་དང་ཕྲད་
ཚེ༑ ངེས་པར་དུ་མི་དེའི་ངོ་གདོང་ཐོག་དཀོན་མཆོག་གི་ཞལ་རས་སྒོམ་རྒྱུའང་སློབ་
ཀྱི་ཡོད་སྐོར་དང་། དེ་བཞིན་ཁོང་གིས། སྔོན་མ་ཁོ་རང་གི་སློབ་མ་བྱེད་མྱོང་བ་པེ་
ལི་སི་ཊན་གྱི་སློབ་ཕྲུག་ཅིག་ཕྱིས་སུ་ཁོ་རང་ཐུག་འཕྲད་དུ་སླེབས་བྱུང་། སློབ་ཕྲུག་
དེས། སྔོན་མ་ཁོ་རང་ཨི་སཱ་རལ་གྱི་འགག་སྒོ་བརྒྱུད་དེ་འགྲོ་སྐབས། དམག་མི་
དེ་དག་མཐོང་མ་ཐག་ཁོ་རང་གི་སེམས་ནང་ཁོང་ཁྲོ་དང་འཇིགས་སྣང་སྐྱེ་གི་འདུག
འོན་ཀྱང་ད་ཆ་དམག་མི་དེ་དག་གི་ངོ་གདོང་ཐོག་ནས་དཀོན་མཆོག་གི་ཞལ་རས་
ཤར་སྒོམ་བྱས་པ་ལ་བརྟེན་ནས་དེ་ལྟ་བུའི་སེམས་ཚོར་དྲག་པོ་ཡོང་གི་མི་འདུག་
ཅེས་བརྗོད་སྐོར་ངོས་ལ་གསུངས་བྱུང་། དེ་ནི་ཆོས་ལུགས་ཀུན་གྱིས་ཕུགས་ཀྱི་
དམིགས་པར་འཛིན་པའི་ཀུན་ཁྱབ་སྙིང་རྗེ་མ་ཡིན་ཀྱང་། ཆོས་ལུགས་ཀྱི་བསླབ་
བྱའི་ཐོག་ནས་སྙིང་རྗེའི་ཐོག་ནས་ཞེ་སྡང་ལས་ཟློག་ཐབས་རྨད་དུ་བྱུང་བ་ཞིག་དང་
དཔེ་མཚོན་ངོ་མ་ཞིག་ཡིན།། །།

༨ ཆོས་ལུགས་ནང་ཁུལ་གྱི་གོ་རྟོགས་ལ་དམིགས་པའི་ལས་འཆར།

༄༅། །འགྲོ་བ་མིའི་ལོ་རྒྱུས་ཁྲོད་འཛམ་གླིང་གི་ཆོས་ལུགས་ནི་སྐབས་མང་པོ་
ཞིག་ཏུ་ཤོག་ཁག་དང་འཁྲུག་རྩོད་ཀྱི་རྐྱེན་རྩ་ཞིག་ཏུ་གྱུར་ཡོད། དུས་སྐབས་བར་
མའི་ནང་ཡི་ཤུ་དང་ཁ་ཆེའི་དམག་འཁྲུག་(Crusade) ནས་དེང་སྐབས་ཁ་ཆེའི་
བསྟན་སྲུང་དམག་འཐབ་(Jihad) བར་དང་། དུས་རབས་ཉི་ཤུ་པའི་དུས་དཀྱིལ་དུ་རྒྱ་
གར་ཁ་ཐོར་སྐབས་ཧིནྡུ་དང་ཁ་ཆེའི་དབར་དྲག་སྤྱོད་ཤུགས་ཆེ་བྱུང་བ་ནས་ཉེ་དུས་
ཀྱི་ཨ་རབ་དང་ཨི་ཛཱ་རལ་གཉིས་ཀྱི་འཁྲུག་རྩོད་བར། བོསེ་ནི་ཡ་(Bosnian) དང་
སརྦ་(Serb) གྱི་དམག་འཁྲུག་ནས་ཤྲིལངྒཱའི་ནང་སིངྒ་ལ་(Sinhalese) དང་ཏཱ་མིལ་
(Tamil) འཐབ་འཛིང་བཅས་ཀྱི་བར་དང་། ཉེ་བའི་དུས་སུ་ཆོས་ལུགས་ཀྱི་ཤུགས་
རྐྱེན་འོག་གོ་ལའི་དྲག་སྤྱོད་རིང་ལུགས་ཀྱི་སྣང་ཚུལ་བཅས་ཀྱི་ཁྲོད་ཆོས་ལུགས་ཀྱི་
ཁྱད་པར་རྣམས་འགྲོ་བ་མིའི་ཁྱིམ་ཚང་ནང་འཁོན་འགྲས་ཀྱི་ཡིད་སྐྱོའི་རྐྱེན་རྩ་ཞིག་
ཏུ་གྱུར་དང་འགྱུར་བཞིན་པ་ནི་མིག་མཐོང་ལག་ཟིན་ཡིན། བྱང་ཨར་ལེན་ཌེའི་(Ire-
land) ཆོས་ལུགས་ཀྱི་འཁྲུག་རྩོད་དམ་ཁ་ཆེའི་ཆོས་ལུགས་ཁྲོད་ཤི་ཡཱ་(Shia) དང་
སུན་ནེའི་(Sunni) ཡིད་སྐྱོའི་ཞེ་འགྲས་ཀྱི་ལོ་རྒྱུས་བཅས་ཀྱིས་གསལ་པོར་བསྟན་
པ་བཞིན། དེ་ལྟའི་འཁྲུག་རྩོད་ནི་ཆོས་ལུགས་ནང་ཁུལ་ཁོ་ན་མ་ཡིན་པར་ད་དུང་
ཆོས་ལུགས་བྱེ་བྲག་པ་གཅིག་གི་ཆོས་བརྒྱུད་དང་ཤོག་ཁག་དབར་འབྱུང་གི་ཡོད།
ཐ་ན་ངོས་ཀྱི་བོད་པའི་སྲོལ་རྒྱུན་ནང་དུའང་། ཆོས་བརྒྱུད་ཀྱི་སྤྱོད་ལམ་དང་ཕྱོགས
ཞེན་འཐེན་འཁྱེར་གྱིས་མི་མཐུན་པའི་གནས་སྟངས་དང་ཐ་ན་དངོས་སུ་འཁྲུག་རྩོད་
བསླངས་ཡོད། དེ་ལྟའི་གནས་སྟངས་སྐབས། “འཛམ་གླིང་ནང་ཆོས་ལུགས་སྣ་
ཚོགས་ཡོད་པ་རྣམས་ཀྱིས་ངེས་པར་དུ་འགྲོ་བ་མིའི་སྤྱི་ཚོགས་ནང་འགལ་ཟླའི་རྒྱུ་
ཞིག་བྱེད་དགོས་ཀྱི་ཡོད་དམ་” ཞེས་པའི་དྲི་བ་དེ་འདྲི་དགོས།
ལོ་རྒྱུས་ཀྱི་ཆ་ཤས་དེ་ངོས་ལེན་བྱས་ཏེ། གལ་ཏེ་ང་ཚོས་དངོས་གནས་ཆོས་
ལུགས་དབར་ལྷད་མེད་ཀྱི་མཛའ་མཐུན་ཞིག་བསྐྲུན་དགོས་ན། ལོ་རྒྱུས་ནི་ལོ་རྒྱུས་
སུ་བཞག་སྟེ། ང་ཚོས་ངེས་པར་དུ་མདུན་སྐྱོད་བྱེད་དགོས་ཞེས་བརྗོད་པའི་དུས་
ལ་བབས་ཡོད་པར་ངས་ཡིད་ཆེས་བྱེད་ཀྱི་ཡོད། སངས་རྒྱས་བཅོམ་ལྡན་འདས་
གང་དུ་མངོན་པར་རྫོགས་པར་སངས་རྒྱས་སའི་རྩ་ཆེའི་གནས་མཆོག་རྡོ་རྗེ་གདན་
དུ་རྟེན་གཞི་བྱས་པའི་ཁ་ཆེའི་ཚོང་པ་ཁག་ཅིག་ངོས་ཐུག་འཕྲད་དུ་ཡོང་སྐབས།
ངས་ཁོང་ཚོར་ཁྱེད་རང་ཚོ་འགའ་ཞིག་རྒྱ་གར་ནང་ནང་པའི་དགོན་སྡེ་གཏོར་
བཤིག་གཏོང་མཁན་གྱི་ཁ་ཆེའི་ཆོས་ལུགས་ཀྱི་དཔུང་རྒོལ་བྱེད་པོའི་རིགས་རྒྱུད་
ཡིན་ཤས་ཆེ། འོན་ཀྱང་གནས་སྟངས་མི་གཅིག་པའི་དེང་གི་དུས་འདིར། ནང་པའི་
གནས་མཇལ་བ་དང་ཁ་ཆེ་ཚོང་པ་རྣམས་ཞི་མཐུན་ངང་མཉམ་གནས་བྱས་བསྡད་
ཡོད། ཁ་ཆེ་ཚོང་པ་ཚོས་ཟ་ཁང་དང་ཚོང་ཁང་སོགས་དགོས་ངེས་རྣམས་གྲ་སྒྲིག་
བྱེད་ཅིང་གནས་མཇལ་བ་ཚོས་མཐུན་རྐྱེན་དེ་དག་ལོངས་སྤྱོད་བྱེད་པ་དང་། ཚོང་
པ་རྣམས་ཀྱིས་ཁོང་ཚོར་འཚོ་ཐབས་སྦྱོར་གྱི་ཡོད་ཅེས་བཤད་རྒྱུ་བྱུང་། ངས་འདི་
ལྟར་བརྗོད་པའི་དོན་སྙིང་ནི། ཞི་མཐུན་ངང་མཉམ་གནས་བྱེད་དགོས་པའི་ང་ཚོའི་
གོ་ལ་གསར་པའི་དོན་དངོས་ལ་གཞིགས་ན། ལོ་རྒྱུས་ལ་དྲན་གསོ་བྱེད་པས་འཚོ་
གནས་རན་པོ་ཞིག་ཡོང་འཇུག་གི་མེད།
གལ་ཏེ་འཛམ་གླིང་གི་ཆོས་ལུགས་རྣམས་འཁྲུག་རྩོད་དང་སྡུག་བསྔལ་ཁོ་ནའི་
འབྱུང་ཁུངས་ཤིག་ཡིན་ན། ལྷ་མེད་སྨྲ་བའི་ལྟ་ཚུལ་གྱི་ཐོག་ནས། ང་ཚོ་འགྲོ་བ་མི་
རྣམས་ལ་ཆོས་ལུགས་དེ་དག་རྒྱབ་སྐྱུར་བྱེད་པའི་ཐོབ་ཐང་ངེས་པར་དུ་ལྡན་དགོས་
ཞེས་ངོས་ནས་རྟག་ཏུ་ནན་བརྗོད་བྱེད་ཀྱི་ཡོད། འོན་ཀྱང་གནད་དོན་ནི་དེ་འདྲ་མ་
རེད། ཆོས་ལུགས་ཀྱིས་འགྲོ་བ་མིའི་དབར་ཤོག་ཁག་དང་འཁྲུག་རྩོད་ཀྱི་རྐྱེན་རྩ་
ཞིག་བྱས་པ་གསལ་པོ་རེད། དེ་ཐབས་སྐྱོ་པོ་རེད། འོན་ཏེ་ཆོས་ལུགས་ཀྱིས་བྱེད་
སྒོ་དེ་གཅིག་པུ་མ་ཡིན་པར། འཛམ་གླིང་ནང་གི་རླབས་ཆེ་བའི་ཆོས་ལུགས་རེ་
རེས་རང་རང་སོ་སོའི་ལོ་རྒྱུས་ཡུན་རིང་ལྡན་པའི་ཁྲོད་འགྲོ་བ་མི་དུང་ཕྱུར་མང་པོར་
ཧ་ལས་པའི་ཁེ་ཕན་བསྐྲུན་ཡོད། ཆོས་ལུགས་ཀྱིས་མི་རྣམས་བཟང་སྤྱོད་ངང་འཚོ་
གནས་ཐུབ་པའི་ཀུན་སྤྱོད་ཀྱི་སྒྲོམ་གཞི་ཞིག་བསྐྲུན་པ་མ་ཟད་མི་ས་ཡ་མང་པོར་
མི་ཚེའི་རིན་ཐང་ཐད་གཏིང་ཟབ་པའི་ཚོར་སྣང་བྱིན་ཞིང་། རང་ཉིད་ལ་བྱུས་ཉེས་
དང་རྐྱེན་ངན་བྱུང་སྐབས་ཆོས་ལུགས་ནི་བདེ་སྐྱིད་དང་ཞི་བདེའི་འབྱུང་ཁུངས་ཤིག་
ཀྱང་ཆགས་ཡོད། དེང་སང་ཚན་རིག་དང་བཟོ་ལས་རིག་པ་ཙམ་མ་ཟད་ཕྱི་དངོས་
པོའི་ཐད་ཧ་ལས་པའི་ཡར་ཐོན་ཕྱིན་པའི་དུས་སུའང་། འཛམ་གླིང་གི་རླབས་ཆེན་
ཆོས་ལུགས་རྣམས་ད་དུང་འགྲོ་བ་མིའི་རིགས་ལ་ཕན་པོ་དང་འཇུག་པོ་ཞེ་དྲག་
ཡོད། གནས་སྟངས་འདི་ནི་ཉུང་མཐར་ལོ་ངོ་སྟོང་ཚོ་ཁ་ཤས་དང་ང་ཚོ་འགྲོ་བ་མིའི་
གཞི་རྩའི་རང་བཞིན་དང་གནས་བབ་ལ་འགྱུར་ལྡོག་མ་བྱུང་བར་གནས་རྒྱུ་ཡིན་
པར་ངོས་ནས་ཡིད་ཆེས་བྱེད་ཀྱི་ཡོད།
དེར་བརྟེན་གནད་འགག་ཅན་གྱི་དྲི་བ་ནི། ཆོས་ལུགས་རྣམས་དཀའ་
རྙོག་གི་འབྱུང་ཁུངས་འབའ་ཞིག་རེད་དམ་ཞེས་པ་དེ་མ་ཡིན་པར། འགྲོ་བ་
མིའི་སྤྱི་ཚོགས་ཁྲོད་ཆོས་ལུགས་དབར་གྱི་ཁྱད་པར་རྣམས་སླད་ཕྱིན་ཤོག་ཁག་
དང་འཁྲུག་རྩོད་ཀྱི་རྒྱུར་མི་འགྱུར་བ་ངེས་བརྟན་བཟོ་ཕྱིར་ང་ཚོས་གང་བྱེད་ཐུབ་
བམ་ཞེས་པ་དེ་ཡིན། འཛམ་གླིང་ནང་གི་ཆོས་ལུགས་ཀྱིས་ཆོས་ལུགས་ནང་ཁུལ་
དབར་བཅོས་མ་མ་ཡིན་པ་དང་ཡུན་གནས་ཐུབ་པའི་མཛའ་མཐུན་ཞིག་སྐྲུན་ཐུབ་
བམ། ཆོས་ལུགས་དང་དྲག་སྤྱོད་ལ་འབྲེལ་བ་བྱེད་སྐབས། ངའི་བསམ་པར། ཆོས་
ལུགས་ཀྱི་ཁྱད་པར་ཐོག་ནས་ཡོང་བའི་དཀའ་རྙོག་མི་འདྲ་བ་གཉིས་ཀྱི་དབར་ཁྱད་
པར་འབྱེད་རྒྱུ་གལ་ཆེན་པོ་ཡིན།
དང་པོ། ཆོས་ལུགས་ཀྱི་ཁྱད་པར་རྣམས་ཕལ་ཆེར་ཆོས་ལུགས་དང་འབྲེལ་
བའི་དཀའ་རྙོག་གི་རྐྱེན་ཞིག་ཡིན་མོད། རྐྱེན་གཙོ་བོ་ནི་དབང་ཆ་དང༌། ཆབ་སྲིད།
དཔལ་འབྱོར། མི་རིགས། ཡང་ན་ཚོགས་སྡེའི་ཐོག་ནས་ཡོང་གི་ཡོད། འདིར་ཆོས་
ལུགས་ཀྱི་ཁྱད་པར་གྱི་མིང་འོག་ཏུ་རྩོད་རྙོག་ཁག་བཀབ་ཡོད་སྲིད་ཀྱང་། གཞི་རྩའི་
དཀའ་ངལ་ནི་དཔལ་འབྱོར་དང་དབང་ཆའི་ཁྱད་པར་དང་འབྲེལ་ཡོད། དེ་ནི་ཁ་ཞེ་
མི་མཚུངས་པའི་མི་འགའ་ཞིག་གིས་ཆོས་ལུགས་ཀྱི་མིང་ཐོག་ནས་དཀྲུག་ཤིང་
བསླངས་པའི་དཀའ་རྙོག་ཡིན་པ་བདེན་པ་རེད།
གཉིས་པ། རྩ་བའི་ཆ་ནས་ཆོས་ལུགས་ལ་དད་པ་བྱེད་ཕྱོགས་དང་ལྷག་པར་
དུ་གྲུབ་མཐའ་འདྲ་མིན་གྱི་ཐོག་ནས་ཡོང་བའི་དཀའ་རྙོག་གི་རིགས་ཤིག་ཡོད།
ཆོས་ལུགས་ཀྱི་རྗེས་འབྲང་པ་དེ་དག་རྒྱུན་དུ་རང་རང་སོ་སོའི་ཆོས་ལ་ཁ་ཞེ་གཉིས་
མེད་ཡིན། འོན་ཏེ་ཁ་ཞེ་གཉིས་མེད་ཀྱི་ལྟ་ཚུལ་དེ་གཙོ་བོ་ཆོས་ལུགས་གཞན་
གྱི་རྗེས་འབྲང་པ་དང་འབྲེལ་བ་མེད་པ་དང་། རང་རང་སོ་སོའི་མ་གཏོགས་ཆོས་
ལུགས་གཞན་གྱི་ལྷད་མེད་པའི་རིན་ཐང་མི་ཤེས་པའི་ཐོག་ནས་བྱུང་། དེའི་གཉེན་
པོ་གཙོ་བོ་ཞིག་ནི་རང་གི་ཤེས་བྱ་དང་གོ་རྟོགས་རྒྱ་ཆེ་རུ་གཏོང་རྒྱུ་དེ་ཡིན། དངོས་
ཡོད་ཀྱི་འཛམ་གླིང་ནང་། ཆོས་ལུགས་ཀྱི་སྲོལ་རྒྱུན་སྣ་ཚོགས་ཡོད་པ་ནི་མི་ཚེའི་
དོན་དངོས་ཤིག་ཡིན། དེར་བརྟེན་གང་ལྟར་ཡང་ང་ཚོ་ཚང་མས་ཞི་བདེ་དང་མཛའ་
མཐུན་ངང་མཉམ་གནས་ཐུབ་ཐབས་བྱེད་དགོས་ཀྱི་ཡོད།
ཁྱད་པར་དེ་དག་རང་གི་ཐོག་ནས་བཟང་ངན་གང་ཡང་མིན་ཞིང་། དཀའ་
རྙོག་གི་རྒྱུ་བྱེད་པའི་ངེས་པའང་མེད། དེ་ནི་ཁྱད་པར་དེ་དག་ལ་འབྲེལ་གཏུག་བྱེད་
སྟངས་ཀྱི་ཐོག་ནས་ཡོང་གི་ཡོད། ཐ་ན་གང་ཟག་གཅིག་གི་བསམ་བློ་དང་མྱོང་
ཚོར་ཁྲོད། ཕོ་མོ་སུ་ཡིན་རུང་རང་གི་མི་ཚེའི་སྟོད་སྨད་དང་། ཐ་ན་སྔ་དྲོ་དང་ཕྱི་དྲོ་
གང་ཚོར་བ་དང་བསམ་པའི་བར་ཁྱད་པར་དང་འགལ་ཟླ་སྣ་ཚོགས་མྱོང་གི་ཡོད།
མདོར་ན། འགལ་བའི་བསམ་ཚུལ་དང་ཚོར་བ་དེ་དག་གི་ཆ་ཤས་ཤིག་གིས་ང་
ཚོར་གོ་རྟོགས་གསར་པ་སྤེལ་བ་དང་། ང་ཚོ་ཚང་མའི་རྒྱུད་སྨིན་དུ་འཇུག་ཅིང་། མི་
ཚེ་དང་འཛམ་གླིང་ལ་ལྟ་བའི་ངེད་ཅག་གི་རྣམ་དཔྱོད་ཀྱི་སྒོ་འབྱེད་ཀྱི་ཡོད།
འགྲོ་བ་མིའི་ནུས་པའི་བཟང་ཕྱོགས་ཀྱི་རང་བཞིན་ལ་ཡིད་ཆེས་བརྟན་པོ་ཡོད་
མཁན་ཞིག་ཡིན་པའི་ཆ་ནས། འཛམ་གླིང་གི་རླབས་ཆེ་བའི་ཆོས་ལུགས་དབར་
ལྷད་མེད་ཀྱི་མཛའ་མཐུན་ཞིག་སྒྲུབ་ནུས་པའི་ལྟ་ཚུལ་ལ་ངོས་རང་ཆོད་སེམས་
བརྟན་པོ་ཡོད། དེ་ཡང་ཆོས་ལུགས་ནང་ཁུལ་དུ་བཅོས་མིན་གྱི་གོ་རྟོགས་གོང་
མཐོར་ཕྱིན་པ་ཁོ་ནའི་སྟེང་གཞི་བཞག་ནས་ཡོང་ཐུབ། གཞན་ཡང་ཕན་ཚུན་གཉིས་
མོས་ཀྱི་གོ་རྟོགས་དེ་ནི། ཆོས་ལུགས་དབར་གནས་པའི་དངོས་ཡོད་ཀྱི་ཁྱད་པར་
རྣམས་ངོས་འཛིན་གསལ་པོ་བྱེད་པ་ཐེ་བའི་གཞི་རྩ་ངེས་ཅན་ཞིག་གི་ཐོག་ངེས་པར་
དུ་གཞི་འཇོག་དགོས། སྟོབས་ཤུགས་ཆེ་བའི་ཐབས་ལམ་ཞིག་གིས་ཆོས་ལུགས་
ཚང་མ་དོན་དངོས་ཐོག་གཅིག་ཡིན་ཟེར་ལྟ་ཚུལ་གསལ་པོ་མེད་པ་ཞིག་སྤེལ་ནས་
ཁྱད་པར་རྣམས་སྦས་མི་ཐུབ་ལ། ཆོས་ལུགས་ཁག་གི་སྟོབས་ཤུགས་མི་འདྲ་བ་
རྣམས་ཁྱབ་ཆེ་བའི་ཆོས་ལུགས་ལ་ལའི་ཁོངས་སུ་ཟླ་སྒྲིལ་གཏོང་བའི་འདུམ་ཐབས་
ཀྱང་བྱེད་མི་ཐུབ། དེ་ལས་ལྡོག་སྟེ། དེའི་ནང་ཁྱད་པར་རྣམས་ཁས་བླངས་ཏེ་འགྲེལ་
བཤད་གསལ་པོ་བྱ་དགོས། གང་ཡིན་ཞེ་ན། ཆོས་ལུགས་དབར་གྱི་ཁྱད་པར་
གྱིས་དཔག་ཏུ་མེད་པའི་དཀོན་མཆོག་གི་ཡོན་ཏན་(ལྷ་ཡོད་སྨྲ་བའི་ལྟ་ཚུལ་ཐོག་ནས)
དང་མིའི་སྙིང་སྟོབས་ཀྱི་ཁྱད་ནོར་མཚོན་གྱི་ཡོད། ཅི་སྟེ་ཆོས་ལུགས་ནང་ཁུལ་གྱི་
མཛའ་མཐུན་དེ་ཆོས་ལུགས་དབར་གྱི་ཁྱད་པར་རྣམས་ངོས་འཛིན་ཡང་དག་པ་
ཞིག་བྱེད་པའི་ཐོག་ལ་གཞི་བཅོལ་ན། དེས་ང་ཚོ་ཁྱད་པར་དེ་དག་ལས་བརྒལ་ནས་
ཚད་མཐོ་བའི་གཅིག་འདུས་ཀྱི་རིམ་པ་ཞིག་ཏུ་མདུན་སྐྱོད་བྱེད་འཇུག་ཅིང་། དེར་
ཡར་རྒྱས་གོང་འཕེལ་ཡོང་བའི་འགྲོ་བ་མིའི་གཅིག་གྱུར་གྱི་དམིགས་ཡུལ་དང་བླང་
དོར་གྱི་བསླབ་བྱ་ཆ་ཚང་ཞིག་མཉམ་སྤྱོད་བྱེད་ཐུབ། ངས་ཆོས་ལུགས་ནང་ཁུལ་གྱི་
གོ་རྟོགས་དང་མཛའ་མཐུན་གོང་མཐོར་གཏོང་ཐབས་ལ་འབད་སྐབས། དེ་ནི་ང་རང་
གི་ཐབས་ལམ་ཞིག་ཡིན་ཞིང་། ལས་དོན་དེ་ནི་ངས་རང་གི་དམིགས་ཡུལ་གལ་ཆེ་
ཤོས་ཤིག་ཏུ་མཐོང་གི་འདུག
དེར་བརྟེན་དྲི་བ་ནི། ང་ཚོས་ཕན་ཚུན་གཉིས་མོས་ཀྱི་གོ་རྟོགས་དང་གུས་
བརྩིའི་ཐོག་གཞི་བཞག་སྟེ་ཆོས་ལུགས་ནང་ཁུལ་གྱི་མཛའ་མཐུན་གོང་མཐོར་
ཇི་ལྟར་གཏོང་ངམ་ཞེས་པ་འདི་ཡིན། ངོས་རང་གི་སྤྱོད་ལམ་ཐད་ངས་ལག་ལེན་
གཙོ་བོ་ཁག་ཅིག་འགོ་འཛུགས་བྱས་ཡོད། དེ་དག་ནང་འཛམ་གླིང་ནང་ཆོས་
ལུགས་འདྲ་མིན་གྱི་རྗེས་འཇུག་པ་རྣམས་ཀྱི་དབར་གཞི་རྩ་ནས་འབྲེལ་ལམ་གོང་
མཐོར་གཏོང་རྒྱུ་ཚུད་ཡོད། དམིགས་ཡུལ་དེ་བཟུང་ནས། ངོས་རང་རྒྱལ་ས་ཆེན་
པོའམ་གྲོང་གསེབ་ཆུང་ཆུང་གང་དུ་ཕྱིན་ཀྱང་། ཆོས་ལུགས་ནང་ཁུལ་གྱི་མཆོད་
འབུལ་ཚོགས་འཛོམས་སྐབས་ག་དུས་ཡིན་ཀྱང་མཉམ་ཞུགས་བྱེད་འདོད་ཆེན་
པོ་ཡོད། དེའི་ཐད་ང་རང་ཕྱི་མི་ཞིག་གི་ཚུལ་དུ་ས་གནས་ཀྱི་ཆོས་སྡེའི་དབུ་ཁྲིད་
དང་རྗེས་འཇུག་པ་རྣམས་འདུ་འཛོམས་ཡོང་བར་བློ་སྟོབས་སྤེལ་གྱི་ཡོད། དེ་
ལ་བརྟེན་ནས་ཆོས་ལུགས་ཀྱི་སྲོལ་རྒྱུན་འདྲ་མིན་གྱི་ཁོངས་མི་ཚོས་དད་གུས་
ཀྱི་འདུ་འཛོམས་སྐབས་རང་རང་གི་བསམ་ཚུལ་ཕན་ཚུན་བརྗེ་ལེན་བྱེད་པའི་གོ་
སྐབས་འཐོབ་ཀྱི་ཡོད
ཆོས་ལུགས་ནང་ཁུལ་གྱི་མཛའ་མཐུན་དང་གོ་རྟོགས་གོང་སྤེལ་ཆེད་ངོས་ཀྱི་
ལས་རིམ་ནང་གཤམ་གྱི་ཆ་རྐྱེན་གཙོ་བོ་བཞི་སྟེ། དང་པོ། ཆོས་ལུགས་ཀྱི་མཁས་
དབང་ནང་ཁུལ་དབར་རང་རང་སོ་སོའི་ཆོས་ལུགས་ཀྱི་སྲོལ་རྒྱུན་གྱི་ཐབས་ལམ་
འདྲ་མིན་ཐད་ཤེས་ཡོན་གྱི་རིམ་པའི་ཐོག་ནས་གྲོས་མོལ་ལྷུག་པོ་གནང་རྒྱུ་དང་
ལྷག་པར་དུ་ཐབས་ལམ་མི་འདྲ་བ་དེ་དག་གི་དགོས་དོན་ཐད་བགྲོ་གླེང་གནང་རྒྱུ་
དང་། གཉིས་པ། ཚད་ལྡན་ཉམས་ལེན་པ་རྣམས་ཀྱི་དབར་གཏིང་ཟབ་པའི་ཆོས་
ཕྱོགས་ཀྱི་མྱོང་བ་བརྗེ་ལེན་བྱ་རྒྱུ། གསུམ་པ། སྡིངས་ཆ་གཅིག་གི་ཐོག་བཀའ་མོལ་
གནང་རྒྱུ་དང་སྨོན་ལམ་འདེབས་སླད་ཆོས་ལུགས་ཀྱི་དབུ་ཁྲིད་ཚོ་ལྷན་འཛོམས་
གནང་རྒྱུ། བཞི་པ། འཛམ་གླིང་ནང་གི་རྩ་ཆེའི་གནས་རྣམས་ལ་མཉམ་དུ་གནས་
གཟིགས་ལ་ཕེབས་རྒྱུ་བཅས་ཡིན།

དང་པོ། ཤེས་ཡོན་གྱི་རིམ་པའི་ཐོག་ནས་ཆོས་ལུགས་ཀྱི་མཁས་དབང་
དབར་གྲོས་མོལ།

ཐོག་མར་རང་རང་སོ་སོའི་ཆོས་ལུགས་ཀྱི་སྲོལ་རྒྱུན་གཅིག་པུ་མིན་པར། སྲོལ་
རྒྱུན་གཞན་གྱི་གནད་འགག་ཆེ་བའི་ཁྱད་ཆོས་རྣམས་ཤེས་རྟོགས་དགོས་རྒྱུ་གལ་
ཆེན་པོ་ཡིན། ལྷག་དོན་དུ་ད་ལྟའི་སྐབས་འདིར་ཆོས་ལུགས་ཚང་མ་རྩ་བའི་ཆ་
ནས་གཅིག་མ་ཡིན་ཀྱང་། མཐར་ཡོངས་ཁྱབ་ཀྱི་ཆོས་ལུགས་ཤིག་འཛམ་གླིང་
ནང་མངོན་འགྱུར་སྲིད་པའི་ཡིད་ཆེས་སྟབས་བདེ་ཞིག་གི་གཞན་དབང་དུ་འགྲོ་རྒྱུ་
མེད་པ་ཧ་ཅང་གལ་ཆེན་པོ་ཡིན། རྒྱུན་དུ་གཞན་གྱི་སྲོལ་རྒྱུན་ལ་རྨོངས་པའི་དབང་
གིས་དོགས་པ་དང་འཇིགས་སྣང་ཡོང་ཞིང་། དེ་ལ་བརྟེན་ནས་རྒྱང་ཐག་རིང་པོ་དང་
ཡིད་ཆེས་མེད་པའི་རྐྱེན་རྩ་བྱེད་ཀྱི་ཡོད། གོང་གི་ཆོས་ལུགས་འདྲ་མིན་གྱི་བསྟན་
པ་དང་ལྟ་གྲུབ་ཀྱི་རིམ་པ་ཚང་མའི་ཐོག་གི་ཁྱད་པར་རྣམས་གསལ་ཁ་འདོན་རྒྱུར་
གྲོས་མོལ་ནི་དམིགས་བསལ་ཕན་རླབས་ཆེན་པོ་ཡོད། དཔེར་ན། ཆོས་ལུགས་
མང་ཆེ་བ་ལྷ་ཡོད་སྨྲ་བ་སྟེ། འཇིག་རྟེན་བཀོད་པ་པོ་འདོད་མཁན་ཡིན་ནའང་། ནང་
ཆོས་དང་། གཅེར་བུ་པའི་ཆོས་ལུགས། གནའ་བོའི་རྒྱ་གར་ཆོས་ལུགས་ཀྱི་ཡ་གྱལ་
གྲངས་ཅན་པ་ལྟ་བུ་ལྷ་མེད་སྨྲ་བ་ཡིན་པ་སྙོན་དུ་མེད་པས་ཁས་ལེན་བྱ་དགོས།
འཇིག་རྟེན་བཀོད་པ་པོར་ཡིད་ཆེས་པའི་ཡིད་ཆེས་དང་དེ་ལྟའི་ཡིད་ཆེས་མེད་པའི་
དབར་གྱི་ཁྱད་པར་ནི་རྩ་དོན་ཞིག་ཡིན་པས། དེ་ལ་ཟོག་རྫུ་བྱེད་དགོས་དོན་མེད།
ཨེབ་ར་ཧེ་མིག་(Abrahamic) སྲོལ་རྒྱུན་ནང་། ཡི་ཤུའི་སྟོན་པ་མ་ཤི་ཀའི་
གནས་་བབས ཐད་ཇིའུ་དང་། ཡི་ཤུ། ཁ་ཆེ་བཅས་ཆོས་ལུགས་གསུམ་དབར་གྲུབ་
མཐའི་ཁྱད་པར་གསལ་པོ་ཡོད། ཇིའུ་ཆོས་ལུགས་ཀྱི་རྗེས་འབྲང་པ་རྣམས་ལ།
ཡི་ཤུའི་སྟོན་པ་མ་ཤི་ཀ་ནི་ཡི་ཤུའི་ཞལ་ཆད་རྙིང་མའི་ནང་གསུངས་པའི་སྐྱབས་
གནས་མི་སཱ་ཡ་(Messiah) ཞེས་པ་དེ་མ་ཡིན། ཡི་ཤུ་པ་རྣམས་ལ། སྟོན་པ་མ་
ཤི་ཀ་ནི་དེའི་ནང་གསུངས་པའི་སྐྱབས་གནས་སམ་སྟོན་པ་དེ་ཡིན་པ་མ་ཟད་དོན་
དངོས་སུ་དཀོན་མཆོག་གི་སྲས་ཡིན། གསུང་རབ་གོསེ་པལ་(Gospel) ནང་། “་ང་
ནི་ལམ་དང་། བདེན་པ། ཚེ་སྲོག་བཅས་ཡིན་”ཞེས་གསུངས་པ་ལྟར། (John 14:6)
ཡི་ཤུ་རྣམས་ལ། སྟོན་པ་མ་ཤི་ཀ་ནི་ལམ་ཙམ་མ་ཟད་བདེན་པ་ཉིད་ཀྱང་ཡིན། ཁ་
ཆེ་རྣམས་ལ། སྟོན་པ་མ་ཤི་ཀ་ནི་ཕོ་ཉ་ཞིག་ཡིན་པ་ལས་མཐར་ཐུག་ཅིག་མ་ཡིན།
དེའང་ཕོ་ཉ་(Muhammad) ནི་དཀོན་མཆོག་གི་ཕོ་ཉ་མཐའ་མ་དེ་ཡིན་པ་དང་།
ཀོ་རན་གྱིས་བླ་ན་མེད་པའི་དཀོན་མཆོག་གིས་རང་གི་སེམས་ཅན་ལ་བསྩལ་བའི་
མཐའ་མའི་གདམས་པ་མཚོན་གྱི་ཡོད།
དེ་དག་ནི་ཆོས་ལུགས་གསུམ་པོ་ནང་ཁུལ་གྱི་གཞི་རྩའི་གྲུབ་མཐའི་ཁྱད་པར་
ཡིན་པ་ཁས་ལེན་མ་བྱས་ན་ཕན་ཐོགས་ཅི་ཡང་མེད། སྲོལ་རྒྱུན་དེ་དག་གི་རྗེས་
འཇུག་པ་རྣམས་ཁ་ཞེ་གཉིས་མེད་ཀྱིས་རང་རང་གི་གྲུབ་མཐའི་འདོད་ཚུལ་ལ་
གནས་ནའང་། གདོང་ལེན་བྱེད་དགོས་པ་ནི། ཁྱད་པར་དེ་དག་ལ་མ་ལྟོས་པར།
ཆོས་ལུགས་དེ་དག་གི་རྗེས་འཇུག་པ་རྣམས་ཀྱིས་རང་རང་གི་ལྟ་ཚུལ་ལ་ལེགས་
པར་གནས་ཏེ། སོ་སོའི་ཆོས་ལུགས་དེ་དཀོན་མཆོག་གི་ས་ལ་བགྲོད་བྱེད་ཀྱི་
ལམ་ཡང་དག་པ་ཞིག་མཚོན་པའི་ཐོག་ནས་ཕན་ཚུན་གཅིག་གིས་གཅིག་ལ་གུས་
བརྩི་བྱེད་ཐུབ་པའི་ལམ་ཞིག་འཚོལ་རྒྱུ་དེ་ཡིན། ངོས་རང་ལ་མཚོན་ན། ངའི་ཆོས་
ལུགས་ནི་ནང་ཆོས་ཡིན་ཞིང་ལྷ་ཡོད་སྨྲ་བ་མིན་ནའང་། ལྷ་ཡོད་སྨྲ་བའི་ཆོས་ལ་
སེམས་གཏིང་ནས་ཡི་རང་དང་གུས་བརྩི་ཡོང་བར་གང་གིས་ཀྱང་འགོག་རྐྱེན་བཟོ་
གི་མི་འདུག ལྷ་ཡོད་སྨྲ་བའི་ཆོས་ལུགས་ཀྱིས་ངོས་ཀྱི་སྤུན་ཟླ་མི་རིགས་ཧ་ཅང་
མངང་པོ་ཞིག་ལ་སེམས་སྐུལ་དང་སེམས་གསོ་མཁོ་སྤྲོད་བྱེད་ཅིང་། དེ་ལ་བརྟེན་
ནས་སྐྱེས་བུ་དམ་པ་དང་སེམས་དོན་རིག་པའི་ཐོག་ནས་ཡར་རྒྱས་ཕྱིན་པའི་གང་
ཟག་ཧ་ཅང་མང་པོ་ཞིག་གི་སེམས་རྒྱུད་ཡར་རྒྱས་འགྲོ་ཐུབ་པ་བྱུང་ཡོད།
ལྷ་ཡོད་སྨྲ་བའི་སྲོལ་རྒྱུན་གྱི་ལྟ་ཚུལ་ཐོག་ནས། ནང་ཆོས་ནང་དཀོན་མཆོག་
ལ་ཡིད་ཆེས་མེད་སྟབས་ཅུང་སྲ་བརྟན་མེད་པར་སྣང་སྲིད། དཀོན་མཆོག་མི་འདོད་
པའི་ཆོས་ལུགས་ཀྱི་བསམ་ཚུལ་ནི་མང་པོ་ཞིག་ལ་འགལ་ཟླ་ཡིན་པའམ་བཟང་
ཕྱོགས་ནས་བཤད་ན་སྔ་ཕྱི་མི་མཐུན་པ་ཞིག་ཆགས་ཡོད། འོན་ཏེ་གནད་དོན་དེ་
དག་ནི་ཁ་གསང་པོའི་ཐོག་ནས་མཁས་པ་ནང་ཕན་ཚུན་བགྲོ་གླེང་བྱས་ན་གསལ་པོ་
བཟོ་ཐུབ། མཁས་པའི་བགྲོ་གླེང་གི་ཐོག་ནས་ཁྱད་པར་རྣམས་ངོས་འཛིན་བྱེད་ཐུབ་
པའི་ཁེ་ཕན་ནི། འགྲེལ་བཤད་རྒྱག་སྟངས་ཤིག་གི་ཐོག་ནས། མཉམ་ཞུགས་བྱེད་
པོར་ཉེན་ཁ་གང་ཡང་ཚོར་གྱི་མེད། ནམ་ཞིག་གྲུབ་མཐའི་འདོད་ཚུལ་འདྲ་མིན་དེ་
དག་ལ་སེམས་གཏིང་ནས་ཡི་རང་བྱེད་ཐུབ་ན། ཆོས་ལུགས་ཀྱི་གྲུབ་མཐའི་འདོད་
ཚུལ་འདྲ་མིན་དེ་དག་གི་དགོས་དོན་གང་ཡིན་ནམ་ཞེས་པའི་གལ་ཆེའི་དྲི་བ་དེ་
སྐུལ་རྒྱུར་མདུན་སྐྱོད་བྱེད་ཐུབ། ནང་དོན་དང་སྐབས་དོན་མི་འདྲ་ནའང་། འགྲོ་བ་
མིའི་བདེ་སྐྱིད་དང་། སྙིང་རྗེ་ཆེ་བ། བཟང་སྤྱོད་ཐོག་གཞི་འཛུགས་རྒྱུ་བཅས་གོང་
མཐོར་གཏོང་རྒྱུ་ནི་ཆོས་ལུགས་ཚང་མའི་ཐུན་མོང་གི་དམིགས་ཡུལ་ཡིན། དེར་
བརྟེན་ཆོས་ལུགས་དེ་དག་གི་འདྲ་བའི་ཁྱད་ཆོས་ཐོག་དོ་སྣང་ཡོང་རྒྱུར་དེ་འདྲའི་
བགྲོ་གླེང་ནི་ཕན་ཐོགས་ཤིན་ཏུ་ཆེ། ལྷག་པར་དུ་བཟང་སྤྱོད་དང་ལྡན་པའི་མི་ཚེ་
སྐྱེལ་ཕྱོགས་ཐད་ཕན་རླབས་ཆེ།

གཉིས་པ། ཉམས་ལེན་པ་གཤའ་མ་རྣམས་ཀྱི་དབར་གྲོས་མོལ།

ཆོས་ལུགས་གཞན་ལ་བཅོས་མིན་གྱི་གུས་བརྩི་གོང་མཐོར་གཏོང་རྒྱུར་གནད་ལ་
སྨིན་ཤོས་ཀྱི་ཐབས་ལམ་གཅིག་ནི། གཏིང་ཟབ་པའི་ཆོས་ཕྱོགས་ཀྱི་ཉམས་མྱོང་
རྣམས་ཕན་ཚུན་སྤེལ་རེས་བྱ་རྒྱུ་དེ་ཡིན། ཕྱི་ལོ་༡༩༨༠ འགོ་སྟོད་ཙམ་དུ་ངོས་ཡུ་
རོབ་ཏུ་ཕྱིན་པའི་སྐབས། ཡི་ཤུའི་རི་ཁྲོད་པ་ཞིག་དང་ཐུག་འཕྲད་བྱུང་བའི་ཤུགས་
རྐྱེན་གསལ་ལྷམ་མེར་དྲན་གྱི་འདུག འགྲུལ་བཞུད་དེའི་ཞོར་ལ་ང་རང་འབར་སེ་
ལོ་ནཱའི་(Barcelona) ཉེ་འགྲམ་དུ་ཆགས་པའི་མོན་སེ་རཱའེ་ཊེའི་(Montserrat)
གནའ་བོའི་བེ་ནི་ཌིག་ཊན་(Benedictine) དགོན་པར་བཅར་བ་ཡིན། དེ་ནི་རིའི་
སྟེང་ལ་ཆགས་ཤིང་སྲོལ་རྒྱུན་དུ་རི་ཁྲོད་པ་རྣམས་ཀྱི་བསྙེན་མཚམས་སྒྲུབ་སའི་
དབེན་གནས་ཤིག་རེད་འདུག བྲག་ཕུག་ནང་བག་ཕེབས་པོར་མཚམས་སྒྲུབ་ལ་
གནས་པ་འདིས། བོད་ཀྱི་ས་ཁུལ་ནང་མཐོང་རྒྱུ་ཡོད་པའི་རྒྱང་རིང་གི་དབེན་གནས་
རྣམས་ངོས་ལ་དྲན་སྐུལ་བྱས་བྱུང་། ཞི་འཇམ་གྱི་གནས་དེར་ཉིན་ཤས་བསྡད་པའི་
རིང་། ཡི་ཤུའི་གྲྭ་པ་ཞིག་ངོས་ཐུག་འཕྲད་དུ་སླེབས་བྱུང༌། གཟུགས་སྟོབས་ཞན་པོར་
སྣང་བའི་ཡི་ཤུའི་སློབ་དཔོན་དེས་དགོན་པའི་རྒྱབ་ཀྱི་བྲག་ཕུག་ཅིག་གི་ནང་ལོ་ལྔ་
སྒོམ་སྒྲུབ་ཉམས་ལེན་བྱས་ནས་བསྡད་སྐོར་ངོས་ལ་གསུངས་བྱུང་། ཁོང་ནི་ཁེ་ཊ་
ལིན་(catalan) སྐད་ཡིག་བེད་སྤྱོད་གནང་མཁན་ཡིན་ཞིང་ཨིན་སྐད་ཕྲན་བུ་ལས་
སྐྱོན་གྱི་མི་འདུག ངའི་དག་ལ་མ་དག་པའི་ཨིན་སྐད་དེ་ཁོང་གི་ཨིན་སྐད་ལས་རྦད་
དེ་ཡག་པ་འདུག དེར་བརྟེན་ངེད་གཉིས་ཀྱི་སྐད་ཆ་ཧ་ཅང་ལྷུག་པོ་བྱུང་མ་སོང་།
(ཕྱིས་སུ་ངས་བསྟན་བཤིག་དང་སྦྲགས་ང་རང་གི་ཨིན་སྐད་ཁོང་ལས་ཡག་པ་ཡོད་ཙང་། ཁོང་དང་
མཉམ་དུ་ཨིན་སྐད་ནང་ལབ་གླེང་བྱ་རྒྱུར་བློ་སྟོབས་སྐྱེས་སོང་ཞེས་གཞན་ལ་བཤད་མྱོང་།) གང་
ལྟར་ངས་ཁོང་ལ་“ཁྱེད་རང་ལོ་ལྔ་རིའི་སྟེང་སྒོམ་སྒྲུབ་གནང་ནས་བཞུགས་སྐོར་
གོ་ཐོས་བྱུང་། ཁྱེད་ཀྱིས་ཉམས་ལེན་གང་ཞིག་གནང་ནས་བཞུགས་པ་ཡིན་”ཅེས་
བཀའ་འདྲི་ཞུས་པར། ཁོང་གིས་ཐེ་ཚོམ་པར། “བྱམས་བརྩེ་ཉམས་ལེན་བྱས་ནས་
བསྡད་པ་ཡིན་”ཅེས་ལན་གནང་བྱུང་། ཁོང་གིས་དེ་གསུངས་པའི་སྐབས། སྤྱན་ལ་
མཆི་མ་འཁོར་ཞིང་ཐུགས་ལ་ཚོར་བ་དྲག་པོ་ཡོད་པར་མངོན། ཁོང་གི་བཀའ་ལན་
སྟབས་བདེ་དེ་ཐོས་པ་དང་ཁོང་མཇལ་བའི་ཚོར་བ་དེས། ངོས་ལ་སེམས་འགུལ་
ཚད་མེད་ཐེབས་སོང་། ངེད་གཉིས་ཀ་ཚོར་བ་དང་བཅས་གཅིག་གིས་གཅིག་གི་
མིག་ལ་ལྟ་བཞིན་འཁྱུག་ཙམ་རིང་ཁུ་སིམ་པོར་ལུས་བྱུང་། དེ་ལ་འགྲེལ་བཤད་
དགོས་པ་མེད། ཁུ་སིམ་པོར་ལུས་པ་དེ་ག་རང་གིས་ཤེས་ཐུབ། དེས་ངོས་ལ་
ཤུགས་རྐྱེན་གཏིང་ཟབ་པོ་ཞིག་བྱིན་ཞིང་ལྷག་པར་དུ་ཡི་ཤུའི་བསམ་སྒོམ་ཉམས་
ལེན་ཐད་བག་ཆགས་ཟབ་པོ་བཞག་བྱུང་།
སྭཱམི་རང་གཱ་ནཱ་ཐཱ་ནན་ད་(Swami Ranganathananda) ལྟ་བུའི་ཧིནྡུའི་
ཆོས་ལུགས་ཀྱི་ཉམས་ལེན་པ་འགའ་ངོས་དང་ཐུག་འཕྲད་བྱུང་བ་ལ་བརྟེན་
ནས་ཧིནྡུའི་ཆོས་ཀྱི་ཕན་ནུས་ལ་ངའི་གུས་བརྩི་གཏིང་ཟབ་ཏུ་ཕྱིན་སོང་། དེ་
བཞིན་གཅེར་བུ་པའི་སློབ་དཔོན་ཨཱ་ཙཱརྱ་ཏུལ་སི་(Tulsi) དང་དུས་ཡུན་རིང་
པོར་གྲོགས་འདྲིས་བྱུང་བ་ལ་བརྟེན་ནས་གཅེར་བུ་པའི་ཆོས་ལུགས་ཀྱི་གཏིང་
ཟབ་ལ་རྒྱུས་མངའ་གསལ་པོ་བྱུང་། ཁ་ཆེའི་ཆོས་ལུགས་ལ་ཆ་བཞག་ན། རྒྱ་གར་
ཕྱི་ལོགས་ཀྱི་ཁ་ཆེ་དང་ཐུག་འཕྲད་སྔ་ཤོས་བྱུང་བ་ཞིག་ནི་ང་རང་མཱ་ལའི་ཤི་ཡཱ་
ལ་ཕྱིན་པའི་སྐབས་སུ་ཡིན། སྐབས་དེར་ཆོས་ལུགས་ནང་ཁུལ་གྱི་ཚོགས་འདུ་
ཞིག་ལ་མཉམ་ཞུགས་བྱ་རྒྱུ་བྱུང་བ་དེ་ང་རང་ལ་སྐལ་བ་བཟང་པོ་བྱུང་། ངོས་དང་
ལ་དྭགས་ཁ་ཆེ་ཚོ་འཆར་ཅན་ཐུག་འཕྲད་བྱུང་བ་ལ་བརྟེན་ནས་ཁ་ཆེའི་ཆོས་ཀྱི་
སྙིང་རྗེ་ལྡན་པའི་ནུས་པར་ངེས་ཤེས་གསལ་པོ་རྙེད་པ་ནི་བརྗོད་མི་དགོས། ཇིའུ་
སློབ་དཔོན་དང་ཁྱད་པར་དུ་ཀཱ་བ་ལཱ་(Kabbalah) ཉམས་ལེན་གནང་མཁན་སློབ་
དཔོན་ཛན་མན་(Zalman) ལྟ་བུ་དང་ཐུག་འཕྲད་བྱུང་བ་བརྒྱུད་ངོས་ནས་ཇིའུ་
ཆོས་ལུགས་ཀྱི་ཁྱད་ནོར་གྱི་ཟབ་དོན་གསལ་པོ་ཤེས་རྟོགས་བྱུང་།
སྲོལ་རྒྱུན་ཐ་དད་པ་གཉིས་ཀྱི་ཉམས་ལེན་པ་གཤའ་མ་རྣམས་ཕན་ཚུན་ཐུག་
འཕྲད་བྱུང་བའི་སྐབས། མེ་ལོང་ནང་ནས་སོ་སོའི་ངོ་གདོང་མཐོང་བ་བཞིན། རང་
རང་སོ་སོའི་ཆོས་ལུགས་ལ་བརྟེན་ནས་སྐྱེད་ཐབས་བྱེད་པའི་ཐུན་མོང་གི་ཁྱད་ཆོས་
ཤིག་ཆོས་ལུགས་གཉིས་ཀར་ལྡན་ཡོད་པ་ངོས་འཛིན་ཐུབ་ཀྱི་ཡོད། འོན་ཀྱང་རང་
གི་སྲོལ་རྒྱུན་ཆོས་ལུགས་ཀྱི་ཐོག་ལ་རྩ་བ་ཚུགས་པའི་མྱོང་བ་གཏིང་ཟབ་པོ་ཞིག་
བྱུང་བའི་སྐབས་འབའ་ཞིག་ལ་ཆོས་ལུགས་གཞན་གྱི་རིན་ཐང་ལ་ཡི་རང་བྱེད་ཐུབ་
པ་ཡོང་གི་ཡོད། རང་གི་ཆོས་ནང་རྩ་བ་བརྟན་པོ་ཚུགས་པའི་མྱོང་བ་མེད་པར།
གཞན་གྱི་ཆོས་ལུགས་ཀྱི་ངེས་ཤེས་གཏིང་ཟབ་པོར་གུས་བརྩིའི་ཐོག་ནས་འབྲེལ་
བ་བྱེད་པ་ཡོང་མི་ཐུབ།
ལོ་མང་སྔོན་ངོས་ནས་དགའ་བ་སྐྱེ་འོས་པའི་སྒྲུང་ཞིག་གོ་ཐོས་བྱུང་། ནང་པ་
དང་ཡི་ཤུའི་གྲྭ་བཙུན་དབར་གཉེར་བཞིན་པའི་བསམ་ཚུལ་བརྗེ་ལེན་གྱི་ལས་འཆར་
ཞིག་གི་ཆ་ཤས་སུ། བོད་ཀྱི་ནང་པའི་གྲྭ་པ་དང་བཙུན་མའི་སྡེ་ཚན་འགའ་ཨིན་
ཡུལ་དང་ཨ་རིའི་ནང་གི་ཡི་ཤུའི་གྲྭ་བཙུན་གྱི་དགོན་པ་འདྲ་མིན་ནང་སྐབས་ཤིག་
རིང་གནས་སྡོད་བྱས་འདུག ཕྱོགས་མཚུངས་ཡི་ཤུའི་གྲྭ་བཙུན་གྱི་སྡེ་ཚན་འགའ་
རྒྱ་གར་ནང་བོད་པའི་དགོན་པའི་ནང་གནས་སྡོད་བྱས་འདུག ལས་འཆར་དེ་དག་
ལས་གཅིག་གི་སྐབས། བེ་ནི་ཌིག་ཊན་(Benedictine) ཡི་ཤུའི་གྲྭ་པ་མི་ཉུང་བ་
ཞིག་རྒྱ་གར་ལྷོ་ཕྱོགས་སུ་ཆགས་པའི་བོད་པའི་གྲྭ་བཙུན་གྱི་གདན་ས་ཆེན་པོ་
འབྲས་སྤུངས་དང་དགའ་ལྡན་དུ་གཟིགས་སྐོར་ལ་ཕེབས་འདུག ཁོང་རྣམ་ནང་པའི་
ཆོ་ག་ཕྱག་ལེན་དང་མཛད་སྒོའི་ཐོག་མཉམ་ཞུགས་གནང་བ་མ་ཟད་ཉིན་གཉིས་
རིང་མཉམ་ཞུགས་བྱེད་པོ་རྣམས་ཀྱིས་ཡི་ཤུ་དང་ནང་པའི་གྲྭ་བཙུན་གྱི་མི་ཚེ་སྐྱེལ་
སྟངས་ཐོག་གཤིབ་བསྡུར་གྱི་ལམ་ནས་བགྲོ་གླེང་ལྷུག་པོ་གནང་འདུག འདུ་ཚོགས་
དེའི་སྐབས་བོད་པའི་གྲྭ་པ་སྟོང་ཕྲག་གཅིག་ཙམ་གྱི་དབུས་སུ་ཡི་ཤུའི་དགོན་སྡེའི་
མཁན་པོས་སྐྱེས་བུ་དམ་པ་བེ་ནི་ཌིག་ཊེའི་(Saint Benedict) བསླབ་ཁྲིམས་དང་།
དེའི་འབྱུང་ཁུངས། ཡར་རྒྱས་བཅས་ཀྱི་སྐོར་འགྲེལ་བརྗོད་གནང་བ་དང་། བསླབ་
ཁྲིམས་དེ་དང་ནང་པའི་གྲྭ་བཙུན་གྱི་བསླབ་ཁྲིམས་དབར་གྱི་མཐུན་ཆོས་རྣམས་ལ་
ཚང་མ་ཧང་སངས་འདུག དེ་ནི་དངོས་གནས་བོད་པའི་གྲྭ་པ་མང་པོ་ཞིག་ལ་མིག་
ཕྱེས་པ་ལྟར་གྱི་ཉམས་མྱོང་བྱུང་བ་དང་། མང་ཆེ་བས་ཨིན་ཡིག་ཀློག་པའམ་ཨིན་
སྐད་རྒྱག་ཤེས་ཀྱི་མེད་ཅིང་། ཕུ་ཐུང་དཀར་པོ་དང་ཞྭ་མོ་ཅན་གྱི་གྲྭ་ཆས་གྱོན་པའི་
ཆ་རྒྱུས་མེད་པའི་བེ་ནི་ཌིག་ཊན་རྣམས་ཐེངས་དང་པོ་མཇལ་འཕྲད་བྱུང་། ཉམས་
མྱོང་དེ་གཅིག་པུས་ཁོང་ཚོའི་ལྟ་ཚུལ་ལ་འགྱུར་ལྡོག་བཏང་སྟེ་དེ་ནས་བཟུང་ཁོང་
ཚོས་ཡི་ཤུའི་གྲྭ་བཙུན་རྣམས་ལ་འདུས་སྡེ་གཅིག་པའི་སྤུན་ཟླའི་ལྟ་ཚུལ་ཞིག་གི་
ཐོག་ནས་འབྲེལ་གཏུགས་བྱེད་ཐུབ་པ་བྱུང་ཡོད།

གསུམ་པ། ཆོས་ལུགས་ཀྱི་དབུ་ཁྲིད་དབར་གྱི་ཚོགས་འདུ།

ཆོས་ལུགས་ནང་ཁུལ་གྱི་མཛའ་མཐུན་དང་གོ་རྟོགས་གོ་རིམ་དང་ལྡན་པ་ཞིག་གོང་
སྤེལ་གཏོང་བའི་ཆ་རྐྱེན་གསུམ་པ་ནི། འཛམ་གླིང་ནང་གི་ཆོས་ལུགས་ཀྱི་དབུ་
ཁྲིད་ཚོས་སྐབས་སྐབས་སུ་ཁྱབ་ཆེ་བའི་ལྷན་ཚོགས་དེ་འདྲ་སྐོང་འཚོགས་བྱ་རྒྱུ་
དེ་ཡིན། ཕྱི་ལོ་༡༩༨༦ ལོར་ཨི་ཊ་ལིའི་གྲོང་ཁྱེར་ཨེ་སི་སིར་(Assisi) ཡི་ཤུའི་བླ་
ཆེན་དམ་པ་པོབ་རྔོན་པོལ་གཉིས་པས་(Pope John Paul) ལམ་ལྷོང་ཆེན་པོས་
ཞི་བདེའི་སླད་ཆོས་ལུགས་ནང་ཁུལ་གྱི་སྨོན་ལམ་ཚོགས་འདུ་ཞིག་སྐོང་འཚོགས་
གནང་བས་དེས་ལེགས་སྐྱེས་རླབས་ཆེན་ཕུལ་བར་ངས་ངོས་འཛིན་ཞུ་གི་ཡོད།
ཚོགས་འདུ་དེར་འཛམ་གླིང་ནང་གི་ཆོས་ལུགས་ཁག་གི་དབུ་ཁྲིད་མང་པོ་ཕེབས་
ཡོད་ཅིང་། འཛམ་གླིང་ཞི་བདེ་ཡོང་བའི་དམིགས་ཡུལ་གཅིག་གི་ཆེད་ང་ཚོས་
སྡིངས་ཆ་གཅིག་གི་ཐོག་ནས་མགྲིན་དབྱངས་གཅིག་ཏུ་གསོལ་བ་སྨོན་ལམ་བཏབ་
པ་ཡིན། དེ་ནི་ལོ་རྒྱུས་ཀྱི་བྱུང་བ་ཙམ་ཞིག་མིན་པར། སེམས་འགུལ་ཐེབས་པ་ཞིག་
ཀྱང་བྱུང་།
སྨོན་ལམ་ཚོགས་ཐུན་དེ་ད་ལྟའང་ངས་གསལ་པོར་དྲན་གྱི་འདུག དེ་ནི་ཕྱི་ཟླ་
བཅུ་པའི་ཉིན་གཅིག་གི་ཞོགས་པ་ཡིན་ཞིང་། དེའི་མདང་ནུབ་ཆར་པ་བབས་སོང་།
སྡིངས་ཆའི་སྟེང་འཛམ་གླིང་ས་ཕྱོགས་གང་ས་ནས་ཕེབས་པའི་ཆོས་ལུགས་ཀྱི་
དབུ་ཁྲིད་རྣམས་ཁེངས་ནས། ཧིནྡུས་སོ་སོའི་ཐུན་མོང་མ་ཡིན་པའི་ལི་ཝང་མདོག་
ཅན་གྱི་གྲྭ་ཆས་དང་། གཅེར་བུ་པས་དཀར་པོ། ཁ་ཆེས་ཞྭ་མོ་དཀར་པོའམ་མགོ་
རས་དཀར་པོ། ཇིའུ་ཡིས་ཁོ་རང་ཚོའི་ཀིབ་པཱ། (Kippahs) ཡི་ཤུའི་ཆོས་བརྒྱུད་
འདྲ་མིན་གྱིས་ཁ་དོག་མི་འདྲ་བའི་སོ་སོའི་གྲྭ་ཆས། ཉི་ཧོང་གི་ཛན་ཆོས་དཔོན་
གྱིས་རྒྱ་སྨུག ང་རང་གིས་བོད་པའི་སྲོལ་རྒྱུན་གྱི་དམར་སྨུག ཁམ་བོ་ཌི་ཡའི་སྤྱི་
ཁྱབ་བླ་ཆེན་གྱིས་ལི་ཁྲི། ཨ་ཕི་རི་ཁའི་ཆོས་དཔོན་རྣམས་ཀྱིས་སྲིང་བལ་ལས་
གྲུབ་པའི་ཚོན་མདོག་འདྲ་མིན་བཅས་ཚང་མས་སོ་སོའི་སྲོལ་རྒྱུན་གྱི་ན་བཟའ་
བཞེས་འདུག བླ་ཆེན་པོབ་ཀྱིས་ཕོབ་ཀྱི་མཚན་གནས་དང་འབྲེལ་བའི་ན་བཟའ་
དཀར་པོ་བཞེས་ཏེ། དབུས་སུ་བཞུགས་ཤིང་ཁོང་གི་གཡོན་དུ་ང་རང་དང་གཡས་
སུ་གྷི་རིག་གི་ཨོར་ཐོ་ཌོག་སེའི་བླ་ཆེན་བཞུགས་པ་དང་། ཁོང་གི་འཁྲིས་སུ་ཁན་
ཊར་བ་རིའི་(Canterbury) ཡི་ཤུའི་བླ་ཆེན་ཨར་ཆ་བི་ཤོབ་(Archbishop)
སོགས་བཞུགས་སོང་།
ལྷན་ཚོགས་སྐབས་མི་མང་སྟོང་ཕྲག་མང་པོ་འཛོམས་པ་དང་། འཛམ་གླིང་གི་
གསར་འགྱུར་བརྒྱུད་ལམ་ཁག་གི་གསར་འགོད་པ་ཧ་ཅང་མང་པོ་འཛོམས་ཡོད་པ་
ཨ་ཅང་ཆེ། དགོང་དྲོའི་སྨོན་ལམ་ཚོགས་ཐུན་ཞིག་གི་སྐབས། ཨ་ཕི་རི་ཁའི་ཆོས་
དཔོན་གཅིག་ལ་སེམས་འཚབ་བྱུང་། ཁོང་གིས་སྲིང་བལ་གྱི་གྲྭ་ཆས་དཀར་པོ་སྲབ་
པོ་ཞིག་བཞེས་འདུག དེ་ནི་འཛམ་གླིང་དཀྱིལ་ཐིག་དང་ཉེ་བའི་ཨ་ཕི་རི་ཁའི་ཡུལ་
གྱི་ཚ་དྲོད་ལ་ཡག་པོ་ཡོད་ནའང་། ཡུ་རོབ་ནང་སྟོན་དུས་ཀྱི་དགོང་དྲོའི་གྲང་ངར་
ཁྲོད་ཧ་ཅང་སྡུག་ཅག་ཡོད། ང་རང་ཡང་ཧ་ཅང་འཁྱགས་ནས་གཟན་གྱིས་མགོའང་
བཏུམས་དགོས་བྱུང་། མི་ཞིག་གིས་ཁོང་ལ་གཟན་ཞིག་འཁྱེར་ཡོང་རྒྱུར་རེ་བ་དང་
བཅས་ངས་ཁོང་ལ་ཡང་ཡང་བལྟས་ནས་བསྡད་པ་ཡིན། འཁྱུག་ཙམ་རྗེས་ཁོང་
སྐུ་མ་བསིལ་བའི་ཆེད་དུ་ཏག་ཏག་གོ་སྒྲིག་བྱེད་པོས་གཟན་ཞིག་དང་ཚ་ཐབ་ཆུང་
ཆུང་ཞིག་བསྐྱལ་སོང་། འོན་ཏེ་སྐབས་དེ་དུས་ཁོང་སྐུ་བསིལ་དྲགས་ནས་འཁྱགས་
འདར་ཤོར་བ་དང་མཐར་རྐུབ་སྟེགས་ཐོག་ནས་ས་སྟེང་དུ་འགྱེལ་སོང་། དེ་མིན་
ལྷན་ཚོགས་དེ་ཚགས་ཚུད་པོ་ཡག་པོ་བྱུང་སོང་། ཉིན་དེར་ཀུན་ཁྱབ་ཞི་བདེ་དང་
སྤུན་ཉེའི་འབྲེལ་ལམ་ཐད་རྒྱབ་སྐྱོར་བྱེད་མཁན་སེནཊ་ཕ་རན་སི་སི་ཁོ་(Saint
Francis) དང་ཉེ་འབྲེལ་ཡོད་པའི་གྲོང་ཁྱེར་ཨེ་སི་སི་(Assisi) ནི་དངོས་གནས་
འཛམ་གླིང་ཞི་བདེའི་བསྟི་གནས་ཤིག་ཏུ་གྱུར་སོང་།
ཆོས་ལུགས་དབར་གྱི་ཁྱད་པར་དང་ལོ་རྒྱུས་ཁྲོད་ཀྱི་སྡང་སེམས་རྒྱུ་མཚན་དུ་
བྱས་ཏེ། དེ་ལྟའི་ལྷན་ཚོགས་ལ་དོན་དངོས་ཀྱི་སྙིང་པོ་མི་འདུག་ཅེས་ལོག་ལྟ་ཅན་
ཞིག་གིས་རྩོད་གླེང་བྱེད་སྲིད། ལྟ་ཚུལ་འདི་རིགས་ལ་ངས་ཁ་གཏད་གཅོག་ངེས་
ཡིན། ངའི་བསམ་པར་འཛམ་གླིང་གི་ཆོས་ལུགས་ལྷན་ཚོགས་དེ་རིགས་ལ་སྟོབས་
ཤུགས་ཆེ་བའི་མཚོན་དོན་གྱི་འབྲས་བུ་ཞིག་ཡོད། ང་ཚོས་ཐུན་མོང་གི་སྡིངས་ཆ་
གཅིག་གི་སྟེང་ལྷན་དུ་འཛོམས་པ་དང་སྐད་ཆ་ཤོད་རེས་བྱེད་པའི་དངོས་དོན་དེས་
འཛམ་གླིང་ཕྱོགས་མཐའ་ཀུན་གྱི་ཆོས་ལུགས་ཀྱི་རྗེས་འབྲང་པ་ས་ཡ་མང་པོར་
མིག་དཔེ་བཟང་པོ་ཞིག་བསྐྲུན་ཡོད། དེས་གཅིག་གིས་གཅིག་ལ་འབྲེལ་བ་དགོས་
པ་དང་ཞི་བདེ་དང་བདེ་སྐྱིད་འཚོལ་བའི་མིའི་ཐུན་མོང་གི་དམིགས་ཡུལ་ཆེད་སྨོན་
ལམ་འདེབས་དགོས་པར་བརྡ་བཏང་ཡོད། ཚད་མཐོ་བའི་ཡོངས་གྲགས་ཀྱི་ཚོགས་
འདུ་དེ་རིགས་ཀྱིས་མ་མཐར་འཛམ་གླིང་ནང་ཆོས་ལུགས་དུ་མ་ཡོད་པ་དངོས་སུ་
ར་སྤྲོད་བྱེད་ཐུབ། ལོ་རྒྱུས་ཀྱི་རང་བཞིན་ལྡན་པའི་ཆོས་ལུགས་ནང་ཁུལ་གྱི་འདུ་
འཛོམས་དེར་ཡི་ཤུའི་གནམ་བདག་ཆོས་ལུགས་ཀྱི་ཁོངས་མི་ཉུང་ཤས་ཤིག་གིས་
པོབ་(Pope) མཆོག་ལ་སྐྱོན་བརྗོད་བྱས་ནའང་། འཛམ་གླིང་ཡུལ་གྲུ་གང་སར་
གནས་པའི་ཡི་ཤུ་གནམ་བདག་ཆོས་ལུགས་ཀྱི་རྗེས་འབྲང་ས་ཡ་མང་པོ་ཡོད་པ་
མང་ཆེ་བས་ཁོང་ལ་རྒྱབ་སྐྱོར་བྱེད་ཀྱི་ཡོད། སྐྱབས་མགོན་པོབ་མཆོག་གིས་ཡི་ཤུ་
ཙམ་མ་ཡིན་པར་འགྲོ་བ་མིའི་རིགས་ལ་སྙིང་སྟོབས་ཆེ་བའི་དབུ་ཁྲིད་ཅིག་གི་དཔེ་
བསྟན་ཡོད། ཇོན་པོལ་གཉིས་པ་(John Paul II) དང་ང་རང་སྒེར་དབར་མཇལ་
འཕྲད་ཐེངས་མང་བྱུང་བའི་སྐབས། འཛམ་གླིང་གསུམ་པའི་ནང་གི་ཉམ་ཐག་གི་
གནས་སྟངས་དང་། སྤྱི་ཚོགས་དང་ཆབ་སྲིད་ཀྱི་ཁྱབ་ཁོངས་ནང་ཡུན་རིང་གནས་
པའི་དྲང་བདེན་མེད་པ། ཆོས་དད་རང་དབང་ལྟ་བུའི་ཛ་དྲག་གི་གནད་དོན་ཐད་
ཤུགས་སྣོན་ཡོང་སླད་ཨེ་སི་སིར་(Assisi) ཚོགས་པའི་ལྷན་ཚོགས་ལྟར་འཛམ་
གླིང་ཆོས་ལུགས་ཁག་གི་དབུ་ཁྲིད་ལྷན་ཚོགས་དེ་འདྲ་འདུ་སྐོང་གནང་རོགས་ཞེས་
འབོད་སྐུལ་ཞུས་པ་ཡིན།

བཞི་པ། མཉམ་དུ་གནས་སྐོར་ལ་འགྲོ་བ།

ཆོས་ལུགས་ཀྱི་གོ་རྟོགས་དང་མཛའ་མཐུན་གོང་མཐོར་གཏོང་སླད་ང་ཚོས་ལག་
བསྟར་ཐུབ་པའི་གལ་ཆེའི་ལག་ལེན་གཅིག་ནི་ཆོས་ལུགས་འདྲ་མིན་གྱི་རྩ་ཆེའི་
གནས་མཆོག་ཁག་ཏུ་མཉམ་དུ་གནས་སྐོར་ལ་འགྲོ་རྒྱུ་དེ་ཡིན། ང་རང་ཧིནྡུའི་ལྷ་
ཁང་དང་། ཁ་ཆེའི་ལྷ་ཁང་། ཡི་ཤུའི་ལྷ་ཁང་། སིག་གུ་རུ་དྷུ་བཱ་རཱ་(Sikh gurudu-
wara) བཅས་ཀྱི་ནང་མཆོད་མཇལ་དུ་བསྐྱོད་དེ་སྨོན་ལམ་བཏབ་པ་དང་། ཉིན་དེ་
གར་ཝཱ་རཱ་ཎ་སིར་ཆགས་པའི་གཅེར་བུ་པའི་ལྷ་ཁང་ཞིག་གི་ནང་ཕྱིན་ཏེ། ལག་
ལེན་དེ་ངས་རྒྱ་གར་ནང་ཕྱི་ལོ་༡༩༧༦ ནས་འགོ་བཙུགས་པ་ཡིན། ཉིན་དེར་ཆུ་
མོ་གངྒའི་འགྲམ་དུ་དགོང་དྲོའི་དུས་སྟོན་ཚོགས་ཏེ་ཧ་ཅང་ཡག་པོ་བྱུང་སོང་། དེ་
ནས་བཟུང་ངས་ལག་ལེན་འདི་རྒྱ་གར་གྱི་ས་ཁུལ་གང་སར་རྒྱུན་མཐུད་དེ་བྱས་པ་
ཡིན། དེ་དག་ལས་བརྗེད་མི་ཐུབ་པ་ཞིག་ནི། ལྡི་ལིར་དུས་རབས་བཅུ་བཞི་པའི་
ནང་ཆགས་པའི་ཁ་ཆེའི་ལྷ་ཁང་ངོ་མཚར་ཅན་ཞིག་སྟེ་སྙན་གྲགས་ཆེ་བའི་ཇཱ་མཱ་མཱ་
སི་ཇི་དར་(Jama Masjid) གནས་སྐོར་དུ་བསྐྱོད་པ་དང་། ལོ་ཤས་སྔོན་ཀེ་རཱ་ལར་
(Kerala) ཧིནྡུའི་ལྷ་ཁང་ཞིག་གི་ནང་། ཨ་ཏི་(Arti) ཞེས་པའི་ཧིནྡུའི་ཆོ་ག་ཕྱག་ལེན་
ཞིག་དང་ཚོགས་བདག་འཕྲུལ་འཁོར་(GaneshYantra)གྱི་མཆོད་འབུལ་ལ་མཉམ་
ཞུགས་བྱས་ཏེ། ཉིན་དེ་གར་ཡི་ཤུའི་ལྷ་ཁང་ཞིག་གི་ནང་ཆོས་ཀྱི་བསྟོད་དབྱངས་
བླངས་པ་དང་ཁ་ཆེའི་ལྷ་ཁང་ཞིག་གི་ནང་སྨོན་ལམ་འདེབས་རྒྱུ་བྱུང་བ་དེ་ཡིན།
ལོ་དེ་དག་ནང་ངས་འཛམ་གླིང་གི་རྩ་ཆེའི་གནས་མཆོག་མང་པོ་ཞིག་ལ་
གནས་སྐོར་དུ་བསྐྱོད་པ་ལས་ཁ་ཤས་ཀྱིས་སེམས་ནང་བག་ཆགས་གཏིང་ཟབ་པོ་
བཞག་བྱུང་། དཔེར་ན། ཐེངས་གཅིག་ང་རང་ལྷོ་ཕ་རན་སིའི་གནས་མཆོག་ལོར་ཌེ་
སིར་(Lourdes) ལྟ་སྐོར་དུ་མ་ཡིན་པར་གནས་སྐོར་དུ་བསྐྱོད་པ་ཡིན། སྐབས་
དེར་ངས་རྩ་ཆེའི་ཆུ་བཏུང་སྟེ་མེ་རེ་(Mary) ཡི་སྣང་བརྙན་མདུན་དུ་ལངས་ནས།
གནས་འདི་ནས་མི་ས་ཡ་མང་པོར་བྱིན་རླབས་སམ་ཞི་འཇམ་ཐོབ་པར་བསམ་བློ་
བཏང་བ་ཡིན། ངས་མེ་རི་ཡི་སྣང་བརྙན་མཇལ་བ་དང་། མེ་རེ་ཡི་སྣང་བརྙན་གྱིས་
མི་ས་ཡ་མང་པོར་ཕན་ཐོགས་བྱུང་བར་བརྟེན། རང་ཤུགས་ཀྱིས་ཡི་ཤུའི་ཆོས་
ལུགས་ལ་ཡི་རང་དང་གུས་བརྩིའི་ཚོར་བ་གཏིང་ཟབ་པོ་ཞིག་སྐྱེས་བྱུང་། དེའི་དགེ་
མཚན་ཆེ་བའི་ཁ་ཡོད་ལག་ཡོད་ཀྱི་རིན་ཐང་ནི་ཧ་ཅང་གསལ་པོ་རེད། རྩ་ཆེའི་
གནས་མཆོག་དེས་མུ་མཐུད་ད་ལྟ་ནང་བཞིན་མ་འོངས་པར་སྤུན་ཟླ་མི་རིགས་ས་
ཡ་མང་པོར་ཞབས་འདེགས་སྒྲུབ་པར་ཤོག་ཅེས་ངས་སྨོན་ལམ་བཏབ་པ་ཡིན།
ང་ཚོའི་ལྷན་ཚོགས་དེ་ནི་ཡི་ཤུ་དང་། ནང་པ། ཁ་ཆེ་ཐེ་བའི་ཆོས་ལུགས་ནང་
ཁུལ་གྱི་འདུ་འཛོམས་ཤིག་ཡིན་སྟབས། ང་ཚོས་མེ་རེ་ཡི་མཆོད་གཤོམ་མདུན་
དུ་ལངས་ནས་སྐར་མ་ཁ་ཤས་རིང་ཁུ་སིམ་པོར་སྒོམ་བརྒྱབ་ནས་བསྡད་པ་ཡིན།
ཕ་རན་སིར་འགྲུལ་བཞུད་དེ་གའི་སྐབས། ངས་ཊུལ་ལོའོ་སིར་(Toulouse)
ཕྱིན་པ་དང་། དེ་གར་ཐོའོ་མཱསེ་ཨེ་ཁུའེ་ན་སེའི་(Thomas Aquinas) ལྷ་ཁང་
ནང་ཆོས་མཇལ་དུ་ཁྲིད་བྱུང༌། ཐོའོ་མཱ་སེ་ཨེ་ཁུའེ་ན་སེ་ལགས་ནི་ཌོ་མི་ནི་ཁན་
( Dominican) ཆོས་ཀྱི་རྣམ་གཞག་ལ་མཁས་པ་དང་ཡི་ཤུའི་ལྟ་གྲུབ་སྨྲ་བ་གྲགས་
ཅན་ཡིན་ཞིང་། ཁོང་གིས་ཡི་ཤུ་གནམ་བདག་ཆོས་ལུགས་ཀྱི་འགྲེལ་པ་རྒྱས་པོ་
ཞིག་བརྩམས་འདུག དུས་རབས་བཅུ་བཞི་པའི་སྐབས་ཀྱི་ལྟ་གྲུབ་སྨྲ་བ་དང་སྐྱེས་
བུ་དམ་པ་སྟེ་དགེ་ལུགས་ཀྱི་བསྟན་པའི་སྲོལ་འབྱེད་རྗེ་ཙོང་ཁ་པ་ཆེན་པོ་དང་ཁོང་
གི་མཛད་པའི་འདྲ་ཆོས་རྣམས་ཀྱི་ཐོག་ངས་བསམ་ཞིབ་བྱས་པ་ཡིན། ཨེ་ཁུའེ་ནའི་
བང་སོའི་(Aquina's tomb) སྟེང་ངས་བོད་པའི་སྲོལ་རྒྱུན་གྱི་ཁ་བཏགས་ཤིག་
འབུལ་རྒྱུ་བྱུང་བར་དགའ་པོ་བྱུང་། ཕྱིས་སུ་ངས་པོར་ཅུ་གལ་(Portugal) ནང་གི་
ཡུལ་ཕེ་ཏི་མར་(Fatima) ཆགས་པའི་ཝིར་ཇིན་(Virgin) ལྷ་ཁང་ནང་གནས་
སྐོར་ལ་ཕྱིན་པ་ཡིན། དེ་གར་ང་རང་ལ་མྱོང་བ་ཁྱད་མཚར་ཞིག་བྱུང་། སྐུ་བརྙན་
ལ་ཁ་བཏགས་ཕུལ་བ་དང་ཡུན་ཙམ་རིང་ཁུ་སིམ་པོར་སྒོམ་བརྒྱབ་རྗེས། ཕྱིར་ཐོན་
གྲབས་བྱེད་ཁར་ཁ་ཕྱིར་བསློགས་ནས་བལྟ་སྐབས། གལ་སྲིད་ངའི་མིག་ལ་འཁྲུལ་
སྣང་བྱུང་མེད་ན། མེ་རེ་ཡིས་ང་རང་ལ་འཛུམ་མདངས་སྟོན་པ་མཇལ་བྱུང་། དེ་མ་
ཐག་ངའི་སེམས་ནང་གཏིང་ཟབ་པའི་མྱོང་ཚོར་ཤུགས་ཆེན་པོ་ཞིག་རྦ་རླབས་ལྟར་
གཡོ་བ་ཚོར་བྱུང་།
ངོས་ལ་མཚོན་ན། ཆོས་ལུགས་ནང་ཁུལ་གྱི་གནས་སྐོར་དོན་དང་ལྡན་ཤོས་
དེ་ནི་ཕལ་ཆེར་ང་རང་ཇེ་རུ་ས་ལམ་(Uerusalem) དུ་ཐེངས་དང་པོ་བསྐྱོད་པ་
དེ་བྱུང་། ལོ་ངོ་བཅུ་ཕྲག་ཁ་ཤས་རིང་འབད་བརྩོན་བསྟེན་མཐར་གཞི་ནས་ཕྱི་ལོ་
༡༩༩༤ ལོར་རྩ་ཆེའི་གྲོང་ཁྱེར་དེར་གནས་སྐོར་དུ་འགྲོ་ཐུབ་པ་བྱུང༌། ཞོགས་པ་
སྔ་པོ་ཞིག་ལ་ཝེལ་ལིང་ལྷ་ཁང་(Wailing Wall) དུ་སྨོན་ལམ་བཏབ་ནས་གནས་
སྐོར་འགོ་བཙུགས་པ་ཡིན། ལྷ་ཁང་དེ་ནི་ཡི་ཤུའི་དུས་སྐབས་ཀྱི་ལོ་རབས་བདུན་
ཅུ་པའི་ནང་གཏོར་བཤིག་བཏང་པའི་ཁྲོད་ལས་ལྷག་པའི་ལྷ་ཁང་གཉིས་པའི་ཤུལ་
གཅིག་པུ་དེ་ཡིན། དེ་གར་སྔོན་ཚུད་ནས་ཇིའུ་དད་ལྡན་པ་འགའ་སྨོན་ལམ་འདེབས་
བཞིན་འདུག ངའི་གོ་སྒྲིག་བྱེད་པོས་བརྩེ་བ་ཆེན་པོས་ང་རང་གི་གྲྭ་ཆས་དང་འཚམ་
པའི་ཞྭ་མོ་དམར་སྨུག་ཅིག་གྲ་སྒྲིག་བྱས་འདུག དམིགས་བསལ་སེམས་འགུལ་
ཐེབས་པ་ཞིག་ལ་གནའ་བོའི་ལྷ་ཁང་དེའི་གྱང་གི་སེར་ཁའི་ནང་གསོལ་འདེབས་ཀྱི་
ཐང་ག་ཆུང་ཆུང་དེ་འདྲ་བཀལ་བ་མཇལ་རྒྱུ་འདུག སྐབས་དེར་ངའི་སེམས་ནང་བོད་
པའི་སྲོལ་རྒྱུན་ནང་གནས་མཆོག་ཁག་ཏུ་མ་ཎི་རྡོ་བརྐོས་དང་དར་ལྕོག་འཛུགས་
པའི་སྲོལ་དེ་སེམས་ལ་ཤར་བྱུང་། ཕྱི་ཉིན་ཞོགས་པར་རྩ་ཆེའི་གནས་སི་པལ་ཅར་
(Spulcher) གྱི་ལྷ་ཁང་དེར་གནས་སྐོར་ལ་ཕྱིན་པ་ཡིན། གནས་དེ་ནི་སྟོན་པ་ཡི་ཤུ་
མྱ་ངན་ལས་འདས་ནས་དུར་ས་ནས་འདས་ལོག་བྱེད་སའི་གནས་ཤིག་ཏུ་སྲུང་བརྩི་
ཞུ་གི་འདུག དེང་སང་གནས་དེ་ནི་ཇེ་རུ་ས་ལམ་(Jerusalem) ནང་གི་གྷི་རིག་
ཨོར་ཐོ་ཌོག་སེ་(Greek Orthodox) དང་རོ་མེན་གནམ་བདག་ཆོས་ལུགས་ཀྱི་
ལྷ་ཁང་སོགས་གཞན་དང་ཐུན་མོང་གི་གནས་ཤིག་ཏུ་གྱུར་འདུག དེ་རྗེས་ཉིན་གུང་
ཨལ་ཨེག་སཱ་(al-aqsa) ཁ་ཆེའི་ལྷ་ཁང་དང་རྡོ་གྲུབ་ལྷ་ཁང་མཇལ་བར་ཕྱིན་པ་
ཡིན། དེ་ནི་ཕོ་ཉ་ལྷ་ཡུལ་དུ་ཕེབས་པའི་གནས་ཤིག་ཏུ་ཁ་ཆེ་རྣམས་ཀྱི་ཡིད་ཆེས་
བྱེད་ཀྱི་ཡོད། ད་ཆ་གནས་དེའི་ནང་བ་གམ་ཅན་གྱི་གསེར་ལས་གྲུབ་པའི་ཁ་ཆེའི་
ལྷ་ཁང་ལྟ་ན་སྡུག་པ་ཞིག་བཞེངས་ཡོད་ཅིང་། ཇོར་ཌན་(Jordan) རྒྱལ་པོའི་ཁྱིམ་
རྒྱུད་གཅིག་གིས་དོ་དམ་བྱེད་སྐོར་ང་རང་ལ་བརྗོད་བྱུང་། དེས་ཕོ་ཉ་རང་ཉིད་ཞལ་
བཞུགས་སྐབས་ནས་བརྩིས་པའི་ཧཱ་ཤ་མི་ཊེའི་(Hashmite) རྒྱད་པ་ཟམ་མ་ཆ
པར་ཡོད་པ་མཚོན་གྱི་འདུག
ཇེ་རུ་ས་ལེམ་གྲོང་ཁྱེར་དེ་འཛམ་གླིང་གི་རླབས་ཆེའི་ཆོས་ལུགས་གསུམ་ལ་
རྩ་ཆེན་པོ་ཡིན་ཚུལ་ལ་བསམ་བློ་བཏང་ན། ཨེབ་ར་ཧེ་མིག་(Abrahamic) གི་
ཆོས་ལུགས་གསུམ་གྱི་ཕོ་ཉ་རྣམས་ཀྱིས་ཕལ་ཆེར་རང་རང་གི་རྗེས་འཇུག་པ་
རྣམས་ལ་ཞི་མཐུན་མཉམ་གནས་ཀྱི་གལ་ཆེའི་རང་བཞིན་ཤོད་ཐབས་བྱེད་ཀྱི་
འདུག་སྙམ་བྱུང་། གནས་དེ་དག་ནི་ཕྱི་ཚུལ་གྱི་ཐོག་ནས་ཕན་ཚུན་ཧ་ཅང་ཉེ་པོ་ཡོད།
ཨི་ཛ་རལ་དང་པེ་ལི་སི་ཐན་གྱི་མི་རིགས་རྣམས་ཀྱི་དབར་བཅོས་མིན་གྱི་ཞི་བདེ་
འགོ་ཚུགས་པའི་ཐོག་ནས། དབུས་ཤར་ཡུལ་གྲུའི་ནང་གི་མི་རྣམས་ཀྱི་ཁྲོད་ཞི་བདེ་
དང་གོ་རྟོགས་ཀྱི་རྩ་བ་བརྟན་པོ་ཚུགས་པར་ངས་སྨོན་ལམ་བརྒྱབ་པ་ཡིན།
ལོ་ཤས་རྗེས། “ཞི་བདེའི་ལམ་”ཞེས་པའི་བརྗོད་གཞིའི་ཐོག་ང་རང་ཡི་ཤུ་དང་
ནང་པའི་བགྲོ་གླེང་ཞིག་ལ་སྐད་བཏང་བྱུང་། བགྲོ་གླེང་དེ་ནི་ངའི་གྲོགས་པོ་ཡི་ཤུའི་
སློབ་དཔོན་ལོ་རན་སི་ཕི་རི་མན་(Laurence Freeman) གྱི་དབུ་ཁྲིད་འོག་ཡི་
ཤུའི་སྒོམ་སྒྲུབ་སྡེ་ཚན་ཞིག་གིས་གོ་སྒྲིག་གནང་འདུག་པ་དང་། མཚན་སྙན་ཆེ་
བའི་ཁེ་ན་ཌའི་བསམ་སྒོམ་ཉམས་ལེན་གནང་མཁན་ཡི་ཤུའི་སློབ་དཔོན་ཇོན་མེན་
(John Main) གྱིས་སྲོལ་གཏོད་མཛད་འདུག ང་ཚོས་ཕོ་ལོ་རན་སེ་(Florence)
དང་། ཨི་ཊ་ལི། དེ་བཞིན་བྱང་ཨར་ལེན་ཌའི་ནང་ཐེངས་གཉིས་ཙམ་ཞི་བདེའི་
བསྙེན་སྒྲུབ་ལ་གནས་པ་ཡིན། གནས་ཚུལ་བརྗེ་ལེན་གྱི་ཆེད་དུ། འཛམ་གླིང་ནང་གི
ནང་པ་ཚོས་རྩ་ཆེ་ཤོས་སུ་བརྩི་བའི་གནས་མཆོག་རྡོ་རྗེ་གདན་དུ་ངས་ཚོགས་འདུ་
ཞིག་གོ་སྒྲིག་ཞུས་པ་ཡིན། ནང་པའི་གྲྭ་བཙུན་དང་ཡི་ཤུའི་གྲྭ་བཙུན་དེ་བཞིན་མི་སྐྱ་
ཉམས་ལེན་པ་ཐེ་བའི་ངེད་ཚོ་སྡེ་ཚན་ཞིག་གིས་ཉིན་ལྟར་བྱང་ཆུབ་ལྗོན་ཤིང་དྲུང་དུ་
ཐེངས་གསུམ་ཙམ་འཛོམས་ནས། ནང་ཆོས་དང་ཡི་ཤུའི་ཆོས་གཉིས་ལྷན་འཛོམས་
ཀྱི་དམིགས་དོན་ཐད་གོ་བསྡུར་བྱས་པ་དང་། ཁུ་སིམ་པོར་མཉམ་དུ་སྒོམ་སྒྲུབ་ལ་
ཞུགས་པ་ཡིན། ཉིན་མཐའ་མ་དེར་ས་གནས་ཧིནྡུ་དང༌། གཅེར་བུ་པ། ཁ་ཆེ་བཅས་
ཀྱིས་སྣེ་ཁྲིད་དེ་ངག་བཅད་སྨོན་ལམ་འདུ་ཚོགས་ཤིག་ལ་མཉམ་ཞུགས་བྱས་པ་
ཡིན། བྱང་ཆུབ་ལྗོན་ཤིང་གི་དྲུང་དུ་ཡི་ཤུའི་གྲྭ་བཙུན་རྣམས་བསམ་སྒོམ་ལ་རོལ་
བའི་མཐོང་སྣང་འདི་ནང་པའི་གནས་མཇལ་བ་མང་པོ་ཞིག་མིག་སྔར་ངོ་མཚར་རྨད་
དུ་བྱུང་བ་ཞིག་ཏུ་གྱུར།
ཉེ་ཆར་རྒྱ་གར་ལྷོ་ཕྱོགས་ཀར་ན་ཊ་ཀ་མངའ་སྡེའི་གུལ་བར་གཱ་(Gulbarga)
ས་གནས་སུ་བུ་དྷ་ཝི་ཧར་ཁམ་ཕེ་ལེག་སི་(Buddha Vihar complex) ནང་
མངའ་གསོལ་གནང་བའི་གསེར་ལས་གྲུབ་པའི་སངས་རྒྱས་ཀྱི་སྐུ་བརྙན་ཞིག་ལ་
ངས་སྣེ་ཁྲིད་དེ་རབ་གནས་གནང་བའི་མཛད་སྒོ་ཞིག་ཚོགས་པའི་སྐབས། གོ་སྒྲིག་
བྱེད་པོས་གོ་སྐབས་དེ་བཟུང་ནས་ཆོས་ལུགས་ནང་ཁུལ་གྱི་ལྷན་ཚོགས་ཤིག་གོ་
སྒྲིག་གནང་འདུག་པར་ངོས་ལ་སེམས་འགུལ་ཆེན་པོ་ཐེབས་བྱུང་། དེར་བརྟེན་རབ་
གནས་མཛད་སྒོ་དེར་ནང་པ་གཅིག་པུ་མིན་པར། ད་དུང་ཧིནྡུ་དང་། ཁ་ཆེ། གཅེར་
བུ་པ་སོགས་ཕེབས་བཅར་གནང་འདུག དེས་ན། གཞི་རྩ་འི་རིམ་པའི་ཐོག་ནས་
ཆོས་ལུགས་འདྲ་མིན་གྱི་རྗེས་འཇུག་པ་ཚོས་རང་རང་གི་ཆོས་ཕྱོགས་ཀྱི་དུས་
སྟོན་སྐབས་ཆོས་ལུགས་གཞན་གྱི་མི་སྣ་གདན་འདྲེན་ཞུས་ན། སྲོལ་རྒྱུན་སོ་སོའི་
ཁོངས་མི་རྣམས་ཀྱིས་གཞན་གྱི་སྲོལ་རྒྱུན་གྱི་སྨོན་ལམ་དང་ཆོ་ག་ཕྱག་ལེན་ལ་
རྒྱུས་མངའ་ཡོང་བར་ཕན་རླབས་ཤིན་ཏུ་ཆེ།
ངའི་མཆེད་གྲོགས་ཞི་བདེའི་གཟེངས་རྟགས་བཞེས་མཁན་ཨར་ཆེ་བི་ཤོབ་ཌེ་
སེ་མོན་ཊུ་ཊུ་(Archbishop desmond Tutu) ལགས་ཀྱིས་ཆོས་ལུགས་ནང་
ཁུལ་གྱི་གོ་རྟོགས་དང་མཛའ་མཐུན་གོང་མཐོར་གཏོང་བའི་ངོས་ཀྱི་གཞི་རྩ་གཙོ་
བོ་བཞིའི་སྟེང་དོན་ཚན་གཅིག་ཁ་སྣོན་རྒྱག་དགོས་སྐོར་དགོངས་ཚུལ་གསུངས་
བྱུང་། ངས་ཆོས་ལུགས་ནང་ཁུལ་གྱི་མཛའ་མཐུན་ཐད་གཏམ་བཤད་ག་དུས་བྱས་
ཀྱང་། ངེས་པར་དུ་ཁོང་གི་ཁ་སྣོན་དེའང་ནན་བརྗོད་དགོས་ཞེས་ང་ལ་ཁས་ལེན་
བྱེད་བཅུག་བྱུང་། ཨར་ཁེ་བི་ཤོབ་རྣམས་མཚམས་རེ་ཨུ་ཚུགས་ཚ་པོ་ཡོད་རེད།
ཁོང་གི་ཁ་སྣོན་ནི་མཚམས་རེར་འཛམ་གླིང་ནང་གི་ཆོས་ལུགས་ཀྱི་དབུ་ཁྲིད་ཚོས་
མགྲིན་དབྱངས་གཅིག་གི་ཐོག་ནས་ཛ་དྲག་གི་གནད་དོན། དཔེར་ན། རང་བྱུང་གོད་
ཆག་དང་རྐྱེན་ངན་སོགས་ཀྱི་ཐད་གཏམ་བཤད་བྱེད་དགོས་ཞེས་པ་དེ་ཡིན། ངའི་
བསམ་པར་དེ་ནི་ཧ་ཅང་གལ་ཆེ་བའི་བསླབ་བྱ་ཞིག་རེད་འདུག
ངའི་གྲོགས་པོ་ཨ་ཇེ་མེར་(Ajmer) གྲོང་ཁྱེར་ནས་ཡིན་པའི་ཁ་ཆེའི་ཆོས་
དཔོན་ཨི་མམ་(Imam) ལགས་ཀྱིས་ངས་འཛམ་གླིང་ནང་གི་ཆོས་ཀྱི་དབུ་ཁྲིད་
ཚོའི་མཉམ་སྦྲེལ་ལྷན་ཚོགས་ཤིག་སྐོང་དགོས་སྐོར་དགོངས་ཚུལ་གསུངས་བྱུང་།
དེའི་ལན་དུ་རྒྱལ་ཁབ་ཀྱི་རིམ་པའི་ཐོག་ནས་ཆོས་ལུགས་ཀྱི་དབུ་ཁྲིད་ཚོའི་མཐུན་
ཚོགས་ཤིག་མངོན་འགྱུར་ཐུབ་རྒྱུར་ང་རང་སྒེར་གྱི་མངོན་འདོད་ཁོང་ལ་ཞུས་
པ་ཡིན། དཔེར་ན། རྒྱ་གར་ནང་ཆ་བཞག་ན། ཆོས་ལུགས་ཀྱི་རྙོག་གྲ་གང་འདྲ་
ལྷག་ཀྱང་མཐུན་ཚོགས་དེས་མགྱོགས་མྱུར་བར་འདུམ་བྱེད་ཐུབ། འདས་པའི་ཟླ་
བ་ཁ་ཤས་ནང་། རྒྱ་གར་ནང་དེ་འདྲའི་ཆོས་ལུགས་ཀྱི་དབུ་ཁྲིད་དང་མཁས་དབང་
གི་མཐུན་ཚོགས་ཤིག་རྩ་འཛུགས་བྱེད་པར་ང་ཚོས་འབད་བརྩོན་ཡོད་རྒུ་བྱས་
ཡོད། ང་རང་སྒེར་གྱི་ཉམས་མྱོང་ཐོག་ནས། ཤོག་ཁག་གིས་འཁྲུག་རྩོད་བྱེད་པའི་
གནས་སྟངས་ཁྲོད་ཆོས་ལུགས་ཀྱི་དབུ་ཁྲིད་རྣམས་ཀྱིས་སྟོབས་ཤུགས་ཆེན་པོས་
དགོངས་ཚུལ་གསུངས་པའི་ཕན་ནུས་ལ་ངས་ཁག་ཐེག་བྱེད་ཐུབ། ལོ་མང་སྔོན་
ཐེངས་གཅིག་ལ་དྭགས་ནང་པ་དང་ཁ་ཆེའི་དབར་ཡིད་སྐྱོ་བའི་འཁྲུག་རྩོད་ཅིག་བྱུང་
ཞིང་། དེའི་ཁྲོད་ཚོགས་སྡེ་གཞན་གྱི་ཚོང་ཁང་མེར་བསྲེགས་བཏང་བའང་བྱུང་ཡོད།
ངས་ཕྱོགས་གཉིས་དབར་དངོས་སུ་བར་འདུམ་དང་ཞུ་འབོད་བྱས་ཤིང་། ལྷག་པར་
དུ་ཚོགས་སྡེའི་འགོ་ཁྲིད་ལ་ཡི་གེ་བཏང་པ་ཡིན། དེ་ལ་བརྟེན་ནས་གནས་སྟངས་
ཞི་འཇམ་ཡོང་བ་དང་སྤྱི་ཚོགས་གཉིས་ཀྱི་དབར་མཛའ་མཐུན་གྱི་འབྲེལ་བའི་རྨང་
གཞི་ཡག་པོ་ཞིག་འདིང་རྒྱུར་ཕན་ཐོགས་ཆེན་པོ་བྱུང་། དེང་སང་སྤྱི་ཚོགས་དེ་
གཉིས་ཀྱི་འབྲེལ་ལམ་ཧ་ཅང་ཡག་པོ་ཡོད།
ལ་དྭགས་ནང་གི་ཁ་ཆེའི་སྤྱི་ཚོགས་ཀྱི་ཡིད་དུ་འོང་བའི་ཁྱད་ཆོས་གཅིག་ནི་ངོ་
མཚར་ཆེན་པོས་སུན་ནེ་(Sunnis) དང་ཤི་ཡཊེ་(Shites) མཉམ་དུ་འབྲེལ་ལམ་
དམ་ཟབ་ངང་གནས་པ་དེ་ཡིན། མདོར་ན། འཛམ་གླིང་གི་ས་ཁུལ་འདྲ་མིན་ནང་
དངངས་འཚབ་དང་མཚམས་རེ་དངོས་ཡོད་འཁྲུག་རྩོད་ཀྱི་ཁྱད་པར་དུ་བྱས་ནས་ཁ་
ཆེའི་ཆོས་ལུགས་གཅིག་པའི་སྤྱི་ཚོགས་གཙོ་བོ་གཉིས་དབར་དབྱེ་འབྱེད་བྱེད་སའི་
ས་ཁུལ་ཁག་ནང་ལ་དྭགས་ཁ་ཆེའི་སྐུ་ཚབ་ཆེད་གཏོང་དགོས་སྐོར་སྐབས་མང་
པོ་ཞིག་ལ་ངས་བསམ་ཚུལ་བཤད་པ་ཡིན། ཕྱོགས་གཉིས་ཞི་མཐུན་ངང་མཉམ་
གནས་བྱས་པའི་ཁོང་ཚོའི་ཉམས་མྱོང་དང་ལོ་རྒྱུས་ཀྱི་དཔེ་མཚོན་རྣམས་བཤད་
རེས་བྱས་པར་བརྟེན། སུན་ནེ་དང་ཤི་ཡཊིའི་དབར་ཞི་བདེ་དང་། མཛའ་མཐུན། གོ་
རྟོགས་ཡག་པོ་འོང་བར་ལ་དྭགས་ཁ་ཆེ་རྣམས་ཀྱིས་དོན་དམ་པའི་ཞབས་འདེགས་
རླབས་ཆེན་ཞུ་ཐུབ།
ངའི་གྲོགས་པོ་ཨི་མམ་གྱི་བསམ་ཚུལ་གྱི་ལན་དུ། འདས་པའི་ཟླ་བ་ཁ་ཤས་
རིང་། རྒྱ་གར་ནང་ཆོས་ལུགས་ཀྱི་དབུ་ཁྲིད་དང་མཁས་དབང་གི་མཐུན་ཚོགས་
དེ་འདྲ་ཞིག་བསྐྲུན་རྒྱུར་ང་ཚོས་འབད་བརྩོན་བྱས་ཡོད། ང་ཚོའི་འཆར་གཞི་ནི་ཟླ་
བ་དྲུག་རེའི་ནང་དངོས་སུ་ཐུག་འཕྲད་བྱ་རྒྱུ་དེ་ཡིན། དེ་ལྟར་བྱུང་ན་ང་ཚོའི་དབར་
འབྲེལ་ལམ་ཉེ་པོ་ཞིག་ཉར་ཚགས་བྱེད་ཐུབ་ལ་ང་ཚོ་ཚང་མ་འཛམ་གླིང་གི་རླབས་
ཆེན་ཆོས་ལུགས་ཁག་གི་ཁོངས་མི་ཡིན་པའི་ཆ་ནས་ཐུན་མོང་དུ་འཕྲད་བཞིན་པའི་
ཁ་གཏད་མང་པོ་ཞིག་ལ་གོ་བསྡུར་བྱེད་ཐུབ། ཁ་གཏད་དེ་དག་ནང་ཆོས་ལུགས་
འདྲ་མིན་དབར་གྱི་འབྲེལ་ལམ་དང་། ཆོས་ལ་ཡིད་ཆེས་ཡོད་མེད་གཉིས་ཀ་དང་
མཉམ་དུ་འབྲེལ་ལམ་བྱེད་ཕྱོགས། ཆོས་ལུགས་རིས་མེད་ཀྱི་ཁ་གཏད། ཚན་རིག་
དང་བཟོ་ལས་ལ་ཡར་ཐོན་ཕྱིན་པ་དང་། དྲག་སྤྱོད། ཆོས་ལུགས་བརྗེ་སྒྱུར། ཁོར་
ཡུག་སོགས་ཀྱི་རྐྱེན་པའི་བཟང་སྤྱོད་ཀྱི་གནད་དོན་བཅས་ཀྱི་སྐོར་གཏོགས་ཡོད།
མཉམ་རུབ་ཀྱི་གལ་ཆེའི་གྲུབ་འབྲས་གཅིག་ནི། ཆོས་ལུགས་ཁག་གི་ཁོངས་མི་སྐྱ་
བོ་ཚོས་ཆོས་ལུགས་ནང་ཁུལ་གྱི་མཛའ་མཐུན་དང་གོ་རྟོགས་ལ་ཡི་རང་དགོས་
པར་སྔོན་བརྡ་ཤུགས་ཆེན་པོ་ཞིག་གཏོང་བ་དེ་ཡིན།
གོ་ལ་ཡོངས་ཀྱི་རིམ་པའི་ཐོག་ནས། གོ་ལའི་ཚ་དྲོད་འཕེལ་བ་ལྟ་བུའི་ཛ་
དྲག་གི་གནད་དོན་ཐོག་འཛམ་གླིང་གི་ཆོས་ལུགས་ཀྱི་དབུ་ཁྲིད་ཚོའི་དགོངས་པ་
གཅིག་མཐུན་བྱུང་ན་དེའི་ཐད་གནད་ལ་སྨིན་པའི་སྐད་ཆ་ཤོད་ཐུབ། དེ་བཞིན་ཆོས་
ལུགས་ཀྱི་མིང་ཐོག་ནས་དྲག་སྤྱོད་ལ་ཞུགས་པ་གང་ལྟར་ཡང་དེ་ལ་ང་ཚོས་སྟོབས་
ཤུགས་ཆེན་པོས་ཁ་གཏད་གཅོག་ཐུབ། གང་ལྟར་དེ་ལྟར་བྱེད་པར། ཆ་འཇོག་འོས་
པ་དང་དངོས་ཡོད་ཀྱི་སྐད་ཤུགས་གཅིག་གི་ཐོག་ནས་ཆོས་ལུགས་ཀྱི་དབུ་ཁྲིད་
ཚོས་མཉམ་རུབ་བྱེད་དགོས་པ་ཡིན། དེའི་ཕྱིར་གོམ་པ་དང་པོ་ནི་རང་ཉིད་ཀྱི་ཆོས་
ལུགས་དེ་འཛམ་གླིང་ནང་འཁྲུག་རྩོད་དང་སྡུག་བསྔལ་གྱི་རྒྱུ་རྐྱེན་གཞན་ཞིག་མ་
ཆགས་པ་ཏན་ཏན་ཏིག་ཏིག་བྱེད་དགོས། དེར་བརྟེན་དྲི་བ་ནི། འཛམ་གླིང་གི་ཆོས་
ལུགས་རྣམས་ཀྱི་དབར་གོ་རྟོགས་གཞིར་བཞག་པའི་བཅོས་མིན་གྱི་མཛའ་མཐུན་
ཞིག་ལེགས་གྲུབ་ཐུབ་སྲིད་དམ་ཞེས་པ་དེ་ཡིན། ངས་དེ་ནི་དངོས་འབྲེལ་སྲིད་པ
ཞིག་ཏུ་ཡིད་ཆེས་བྱེད་ཀྱི་ཡོད། དེ་སྒྲུབ་པར་ཆོས་ལུགས་ཀྱི་སྲོལ་རྒྱུན་རེ་རེས་
ངེས་པར་དུ་སེམས་གཏིང་ནས་ཆོས་ལུགས་གཞན་གྱི་རིན་ཐང་ཆ་ཚང་དང་དོན་
དངོས་ཁས་ལེན་ཇི་ལྟར་བྱེད་ཐུབ་ཅེས་པའི་དྲི་བ་དེར་གདོང་ལེན་བྱ་དགོས། དེ་ལ་
ད་ལྟ་ནས་ང་ཚོས་ངེས་པར་དུ་གདོང་ལེན་བྱ་དགོས་པའི་ཁ་གཏད་ཅིག་ཡིན།། །།

༩ མཆོག་འཛིན་རིང་ལུགས་ཀྱི་དཀའ་ངལ།

ཆོས་ལུགས་གཞན་གྱི་དཀའ་ངལ།

༄༅། །ཆོས་པ་མང་པོ་ཞིག་ལ་ཆོས་ལུགས་གཞན་ཞིག་ཁུངས་ལྡན་དུ་ཁས་
ལེན་བྱེད་པས། དཀའ་ངལ་ཆེན་པོ་བཟོ་གི་ཡོད། ཆོས་ལུགས་གཞན་རྣམས་ཁུངས་
ལྡན་དུ་ཁས་ལེན་བྱེད་པས། སོ་སོའི་ཆོས་ལུགས་ཀྱི་དད་དམ་ཉམས་དམས་སུ་
གཏོང་སྲིད་པར་སྣང་། གང་ཡིན་ཞེ་ན། དེའི་ནང་ཕན་ནུས་ལྡན་པའི་ཆོས་ཕྱོགས་ཀྱི་
ལམ་འདྲ་མིན་སྣ་ཚོགས་ཁས་ལེན་དུ་འཇུག་གི་ཡོད། ཆོས་ལུགས་གཞན་ཁུངས་
ཐུབ་ཏུ་ཁས་ལེན་བྱེད་པས། སངས་རྒྱས་ཀྱི་གོ་འཕང་འཐོབ་བྱེད་སངས་རྒྱས་ཀྱིས་
བསྟན་པའི་ལམ་ལས་ཐ་དད་པའི་ལམ་ཞིག་ཡོད་པར་སྟོན་གྱི་འདུག་ཅེས་དད་ལྡན་
ནང་པ་ཞིག་ལ་བསམ་བློ་འཁོར་སྲིད། ཆོས་ལུགས་གཞན་ཁུངས་ཐུབ་ཏུ་ཁས་ལེན་
བྱེད་པས། ཀོ་རན་ནང་གསལ་བ་བཞིན། བཀའི་ཕོ་ཉས་བསྩལ་བའི་བདེན་པ་ཚད་
མཐོ་ཤོས་མཚོན་པའི་དཀོན་མཆོག་གི་མཐའ་མའི་བཀའ་ལུང་ལ་ཡིད་ཆེས་པའི་
དད་པ་དོར་དགོས་ཀྱི་འདུག་ཅེས་ཁ་ཆེ་ཞིག་གིས་བསམ་ཤས་ཆེ། དེ་བཞིན་ཆོས་
ལུགས་གཞན་གྱི་ཁུངས་ལྡན་གྱི་རང་བཞིན་ཁས་ལེན་བྱེད་པས། དཀོན་མཆོག་གི་
སར་བགྲོད་བྱེད་ཀྱི་ལམ་ནི་ཡི་ཤུའི་སྟོན་པ་མ་ཤི་ཀ་ཁོ་ན་ལ་བརྟེན་ནས་རྙེད་པར་
ཡིད་ཆེས་པའི་ཡིད་ཆེས་ཉམས་དམས་སུ་གཏོང་གི་འདུག་ཅེས་ཡི་ཤུ་པ་ཞིག་ལ་
བསམ་བློ་འཁོར་སྲིད། དེར་བརྟེན་གཡོལ་མི་ཐུབ་ལ་འགྲེལ་བཤད་ཀྱང་བྱེད་མི་
ཐུབ་པའི་ཆོས་ལུགས་རྦད་དེ་ཐ་དད་པ་ཞིག་དང་འཕྲད་སྐབས། མཐའ་གཅིག་ཏུ་
བདེན་པར་འཛིན་པའི་བདེན་འཛིན་ལ་དཀའ་ངལ་ཆེན་པོ་བཟོ་གི་ཡོད།
དེས་གནད་འགག་ཅན་གྱི་དྲི་བ་འདི་དག་སློང་གི་ཡོད།
རང་གི་ཆོས་ལུགས་ལ་དད་སེམས་རྩེ་གཅིག་ཏུ་གཏོད་པ་དང་ཆོས་
ལུགས་གཞན་རྣམས་ལུགས་མཐུན་དུ་ཁས་ལེན་པ་གཉིས་ཞི་མཐུན་ངང་
མཉམ་གནས་ཐུབ་བམ།
རང་གི་སྲོལ་རྒྱུན་གྱི་ཆོས་ལ་དད་སེམས་ཤུགས་དྲག་དང་ཟབ་མོ་ཡོད་པའི་
དད་ལྡན་པ་ཞིག་གི་ལྟ་ཚུལ་ཐོག་ནས་སྣ་ཚོགས་ཆོས་ལུགས་ཀྱི་ཡིན་པ
མི་སྲིད་དམ།
འོན་ཀྱང་སྣ་ཚོགས་ཆོས་ལུགས་ཐད་ལྷད་མེད་ཀྱི་སྙིང་སྟོབས་ཤིག་མེད་པར། ཆོས་
ལུགས་ནང་ཁུལ་གྱི་གོ་རྟོགས་རྣལ་མ་ཞིག་གི་ཐོག་གཞིར་བཞག་སྟེ་མཛའ་མཐུན་
གོང་མཐོར་འགྲོ་བའི་རེ་བ་མེད།
ལོ་རྒྱུས་ཀྱི་ཐོག་ནས། ཆོས་ལུགས་རྣམས་ཀྱིས་སོ་སོའི་ལམ་དེ་ཁོ་ན་ཡང་
དག་པ་ཞིག་ཏུ་ཆ་འཇོག་བྱེད་པའི་འཆར་སྣང་དེ་གཞན་ཐོག་ཏུ་འགེལ་སླད་དཀའ་
ལས་དུ་མ་བརྒྱབ་སྟེ། ཐ་ན་དམག་འཐབ་ཀྱང་བྱས་ཡོད། ཆོས་བརྒྱུད་སོ་སོའི་ནང་
དུའང་། ཆོས་ལུགས་བྱེ་བྲག་པ་ཞིག་གིས་མཚོན་པའི་སྲ་བརྟན་གྱི་ཆིག་སྒྲིལ་དེ་
བརྟན་པོ་མེད་པར་བཟོ་གི་འདུག་ཅེས་ཐུན་མོང་གི་འདོད་ཚུལ་དང་མི་མཐུན་
པའམ་ཆོས་ལོག་སྨྲ་བའི་སྲོལ་རྒྱུན་རྣམས་ལ་གདུག་རྩུབ་ཀྱིས་ཆད་པ་གཅོད་པ་
བྱུང་ཡོད། ཆོས་ལུགས་གཞན་གྱི་རྗེས་འབྲང་པའམ་ཆོས་མེད་སྨྲ་བ་རྣམས་རང་གི་
ཆོས་ལུགས་སུ་སྒྱུར་ཐབས་ལ་འབད་པའི་ཆོས་ལུགས་ཁྱབ་སྤེལ་གཏོང་མཁན་གྱི་
བསམ་བློའི་ཀུན་སྤྱོད་ཡོངས་རྫོགས་བློ་གྲོས་ཀྱི་མིག་ཁ་མ་ཕྱེས་པར་ལུས་པའི་མི་
རྣམས་ལ་“ལམ་ངོ་མ་ཞིག་”སྤེལ་རྒྱུར་གཞི་རྩ་བཟུང་ཡོད། ཕྱོགས་གཅིག་ནས།
མི་གཞན་རྣམས་རང་གི་ཆོས་ལུགས་སུ་སྒྱུར་ཐབས་དེའི་འོག་ཏུ་གཞན་ཕན་གྱི་
ཀུན་སློང་ཞིག་ཡོད་ཅེས་བརྗོད་ཤས་ཆེ།
ལོ་རྒྱུས་ཀྱི་གནད་དོན་འདི་དང་ལྷག་པར་དུ་རང་རང་གི་ཆོས་ལུགས་ཀྱི་
གཅིག་སྒྲིལ་བརྟན་སྲུང་བྱ་རྒྱུ་དང་སྣ་ཚོགས་ཆོས་ལུགས་ཁས་ལེན་བྱ་རྒྱུའི་དཀའ་
རྙོག་ཐད་ལ་ཆོས་པ་མང་པོ་ཞིག་གི་ལྟ་ཚུལ་དེ་ལྟར་སོང་།གཉིས་མོས་ཀྱི་གོ་རྟོགས་
གཞིར་བཞག་པའི་ཆོས་ལུགས་ནང་ཁུལ་གྱི་མཛའ་མཐུན་ཡང་དག་པ་ཞིག་མངོན་
འགྱུར་ཡོང་བ་སྲིད་དམ། ཆོས་ལུགས་བྱེ་བྲག་པའི་རྗེས་འཇུག་པ་ཞིག་གིས། ལམ་
མི་འདྲ་བ་གསུམ་གྱི་ཐོག་ནས་ཆོས་ལུགས་གཞན་དང་འབྲེལ་གཏུགས་བྱེད་སྲིད་
སྐོར་ཆོས་ཕྱོགས་ཀྱི་མཁས་དབང་རྣམས་ཀྱིས་བཤད་ཀྱི་ཡོད། དང་པོ་ནི། ཐད་ཀར་
མཆོག་འཛིན་བྱེད་པ་སྟེ། རང་གི་ཆོས་ལུགས་གཅིག་པུ་ཆོས་ལུགས་ངོ་མར་འདོད་
པ་དང་ཆོས་ལུགས་གཞན་རྣམས་དོན་གོ་མི་ཆོད་པར་བརྩིས་ཏེ་ལུགས་མཐུན་དུ་
ཁས་ལེན་མི་བྱེད་པ་དེ་ཡིན། དེ་ནི་རྒྱུན་དུ་རང་གི་ཆོས་ལུགས་ལ་ཞེན་འཛིན་ཆེན་
པོ་ཡོད་མཁན་གྱི་ལྟ་སྟངས་ཤིག་རེད། གཉིས་པ་ནི། ཕྱོགས་གཏོགས་ལྟ་སྟངས་
ཤིག་སྟེ། དེས་ཆོས་ལུགས་གཞན་རྣམས་འཐད་ལྡན་ཞིག་ཏུ་གུས་བརྩི་ཕྱོགས་རེ་
བ་ཙམ་བྱེད་ཀྱང་། ཁོང་ཚོའི་ཆོས་རྣམས་རང་ཉིད་ཀྱི་སྲོལ་རྒྱུན་ཆོས་ལུགས་ཁོངས་
སུ་འདུས་ཡོད་པར་བལྟ་གི་ཡོད། ལོ་རྒྱུས་ཀྱི་ཐོག་ནས་གནས་བབ་དེ་ནི་ཡི་ཤུ་པ་
འགའ་ཞིག་གིས་ཇིའུ་ཆོས་ལུགས་ལ་རྣམ་འགྱུར་སྟོན་ཕྱོགས་དང་། ཁ་ཆེའི་ཆོས་
ལུགས་ཀྱིས་ཇིའུ་དང་ཡི་ཤུ་གཉིས་ཀར་འབྲེལ་ལམ་འཛིན་ཕྱོགས་མཚོན་གྱི་ཡོད།
བསམ་ཚུལ་གཉིས་པ་དེ། དང་པོ་དེ་ལས་ཅུང་གུ་ཡངས་པ་ཡོད་ནའང་། མཐར་ཆོས་
ལུགས་གཞན་རྣམས་དགོས་པ་མེད་ཚུལ་བརྗོད་ཀྱི་ཡོད། གསུམ་པ་ནི། སྲོལ་རྒྱུན་
གྱི་ཆོས་ལུགས་ཚང་མའི་འཐད་ལྡན་གྱི་རང་བཞིན་ལ་གུས་བརྩི་ལྡན་པའི་སྣ་མང་
རིང་ལུགས་ཡིན།

གཞན་གྱི་དོན་དངོས་ཁས་ལེན་བྱེད་པ།

རང་གི་ཆོས་ལུགས་ལ་ཡིད་ཆེས་བརྟན་པོ་ཡོད་པ་དང་ཁ་ཞེ་གཉིས་མེད་ཀྱིས་
ཆོས་ལུགས་སྣ་ཚོགས་ཁས་ལེན་བྱེད་པའི་དབར་འདུམ་ཐབས་མེད་པའི་འགལ་
ཟླ་ཡོད་པ་ལྟ་བུར་སྣང་བ་ལ་བརྟེན། མི་མང་པོའི་བསམ་པར། ཆོས་ལུགས་ནང་
ཁུལ་དུ་བཅོས་མིན་གྱི་གོ་རྟོགས་དང་མཛའ་མཐུན་ཡོང་བར་མཐར་གཏུགས་ན་
ཆོས་ལུགས་ཚང་མ་གཅིག་ཏུ་བབས་པ་ཁས་ལེན་དགོས་པར་སྙམ་པ་ནི་གསལ་
པོ་རེད། ཆུ་བོ་ཐམས་ཅད་མཐར་གཏུགས་ན་རྒྱ་མཚོ་ཆེན་པོའི་ནང་དུ་འདུ་བའི་དཔེ་
བཀོད་དེ། འཛམ་གླིང་ནང་སྲོལ་རྒྱུན་གྱི་ཆོས་ལུགས་རྣམས་ལ་གྲུབ་མཐའི་འདོད་
ཚུལ་དང་ཉམས་ལེན་མི་འདྲ་བ་ཡོད་ཀྱང་། མཐར་གཏུགས་ན་ཚང་མས་གནས་
གཅིག་ཏུ་འཁྲིད་པར་བྱེད་ཀྱི་ཡོད་ཅེས་མི་འགའ་ཞིག་གིས་བསམ་ཚུལ་བརྗོད་ཀྱི་
ཡོད། དཔེར་ན། ཡི་ཤུའི་དཀོན་མཆོག (Uehovah) དང་། འཇིག་རྟེན་བཀོད་པ་པོ།
(God) ཧིནྡུའི་དཀོན་མཆོག་(Ishvara) ཁ་ཆེའི་དཀོན་མཆོག་(Allah) སོགས་སུ་
ལ་བརྩིས་ཀྱང་། གནས་དེ་དཀོན་མཆོག་གི་རང་བཞིན་ནམ་གོ་འཕང་(Godhead)
དང་གཉིས་སུ་མེད་པ་ཞིག་ཡིན་རྒྱུ་རེད།
ང་རང་སྒེར་གྱི་ལྟ་ཚུལ་དེ་དང་མི་འདྲ། ཆོས་ལུགས་ནང་ཁུལ་དུ་ཁ་ཞེ་གཉིས་
མེད་ཀྱི་གོ་རྟོགས་དང་མཛའ་མཐུན་ཡོང་སྲིད་པ་དེ། མཐར་གཏུགས་ན་ཆོས་
ལུགས་ཚང་མ་གཅིག་ཡིན་པ་ཁུངས་སྐྱེལ་བྱེད་པའི་ཐོག་ལ་ངེས་པར་དུ་བརྟེན་མེད་
ལ་བརྟེན་དགོས་ཀྱི་མེད། དེ་ལྟ་བུའི་ཐབས་ལམ་གྱི་དཀའ་ངལ་ནི། འཛམ་གླིང་ནང་
གི་རླབས་ཆེན་ཆོས་ལུགས་ཁག་གི་རྗེས་འབྲང་པ་མང་ཆེ་བར་སྒྲུབ་མི་སྲིད་པའི་
སྔོན་འགྲོའི་ཆ་རྐྱེན་ཞིག་དགོས་འདུན་འདོན་གྱི་ཡོད། མདོར་ན། འཛམ་གླིང་གི་
ཆོས་ལུགས་ཁྲོད་ཆོས་བརྒྱུད་སྣ་ཚོགས་ངོས་འཛིན་བྱེད་པ་ནི་དགོས་གལ་ཆེ་བ་
ཙམ་མིན་པར། ཕན་ཚུན་གོ་རྟོགས་གཏིང་ཟབ་པ་བསྐྲུན་ཆེད་ཀྱི་གོམ་པ་དང་པོ་
ཞིག་ཀྱང་ཆགས་ཡོད། ཆོས་ལུགས་གཞན་ལ་གོ་རྟོགས་རྣལ་མ་ཞིག་ཡོང་བར་
གཞན་གྱི་དངོས་ཡོད་གནས་ལུགས་ལ་བཅོས་མིན་གྱི་ངོས་འཛིན་དང་གུས་བརྩི་
བྱེད་རྒྱུ་ངེས་པར་དུ་སྔོན་དུ་འགྲོ་དགོས། གཞན་རྣམས་སོ་སོའི་ལྟ་གྲུབ་ཀྱི་སྒྲོམ་
གཞིའི་ནང་འདུ་འདོད་པའི་ཀུན་སློང་ཞིག་གི་ཐོག་ནས་འགོ་འཛུགས་པ་ནི་སྟོབས་
ཤུགས་ཆེ་བའི་བསམ་བློ་གཏོང་སྟངས་ཤིག་མིན།
ཐོག་མར་ང་ཚོས་དེ་ལ་དགའ་ནའང་འདྲ། མི་དགའ་ནའང་འདྲ། ཆོས་ལུགས་
གཞན་གཞི་གྲུབ་པ་ནི་རྩོད་མེད་ཀྱི་བདེན་དོན་ཞིག་ཡིན། རླབས་ཆེ་བའི་ཆོས་
ལུགས་དེ་དག་གིས་སོ་སོའི་རྗེས་འཇུག་རྣམས་ལ་ཕན་ཐོགས་རྒྱ་ཆེན་པོ་བྱེད་
པའང་བསྙོན་དུ་མེད། ཐ་ན་སངས་རྒྱས་བཅོམ་ལྡན་འདས་ཀྱིས་ཀྱང་འཛམ་གླིང་
ཧྲིལ་པོ་ཕར་བཞག རྒྱ་གར་ཡུལ་དབུས་ཀྱི་མི་ཚང་མའང་ནང་པར་སྒྱུར་ཐུབ་མེད།
ཧིནྡུའི་ཆོས་ལུགས་ཀྱིས་ཀྱང་། རྒྱ་གར་གྱི་ཉེ་བའི་གླིང་ཕྲན་ནང་མི་འབོར་གྱི་ཆ་ཚད་
གལ་ཆེན་ཞིག་ལ་རིག་བྱེད་པའི་ཐར་ལམ་གྱི་གཙོ་གནད་ལ་ཡིད་ཆེས་སྟེར་ཐུབ་
མེད། དེ་བཞིན་ཡི་ཤུ་པ་རྣམས་ལ་ཆ་བཞག་ན། ཡི་ཤུའི་མ་ཤི་ཀས་རྩ་ཆེའི་ཡུལ་
ཇེ་རུ་ས་ལམ་(Jerusalem) གྱི་མི་ཚང་མ་ཁོ་རང་གི་རྗེས་འཇུག་པར་སྒྱུར་མེད་
ལ་སྒྱུར་ཐབས་ཀྱང་གནང་མེད། ཁ་ཆེའི་ཆོས་ལུགས་ཀྱི་ལྟ་ཚུལ་ཐོག་ནས་ཕོ་ཉ་མོ་
ཧཱ་མཱ་དྷ་(Mohammed) འཛམ་གླིང་ནང་བྱོན་པའི་རྗེས་སུའང་། ཇིའུ་དང་ཁ་ཆེ་
རྣམས་དབུས་ཤར་ཡུལ་གྱི་ཁ་བྲལ་ཐབས་མེད་པའི་ཆ་ཤས་སུ་གནས།
འཛམ་གླིང་འདིའི་ནང་འཚོ་སྡོད་བྱེད་བཞིན་པའི་འགྲོ་བ་མི་ཐེར་འབུམ་བདུན་
ཡོད་པ་ཚང་མས་ཆོས་ལུགས་རྐྱང་པ་གཅིག་གི་རྗེས་སུ་འཇུག་རྒྱུ་ནི་མི་སྲིད་པ་
ཡིན། དང་པོ་ནི། མིའི་ཁམས་དང་མོས་པ་སྣ་ཚོགས། ཆོས་ཕྱོགས་ཀྱི་འདུན་པ་སྣ་
ཚོགས། རྐྱེན་གྱི་རིགས་སྣ་ཚོགས་བཅས་ནི་རྟག་ཏུ་འགྲོ་བ་མིའི་སྤྱི་ཚོགས་ཀྱི་གཞི་
རྩའི་ཁྱད་ཆོས་ཤིག་ཆགས་ཡོད་ཅིང་། སེམས་དོན་གྱི་བསླབ་བྱའི་སྡེ་ཚན་གཅིག་
ཁོ་ནས་མི་ཚང་མའི་འདོད་པ་སྐོང་མི་ཐུབ། གཉིས་པ་ནི། གནད་དོན་འགའ་ཞིག་གི་
ཁྲོད་ལོ་ངོ་སྟོང་ཕྲག་བརྒལ་ཞིང་ཡུན་རིང་བའི་ཆོས་ལུགས་ཀྱི་ལོ་རྒྱུས་ལ་བས
ན༑དེ་དག་ནི་འགྲོ་བ་མིའི་རྙོག་འཛིངས་ཆེ་བའི་ས་བབ་གནས་སྟངས་ཁྲོད་རིམ་གྱིས་
འཕེལ་འགྱུར་བྱུང་སྟེ་རིག་གཞུང་གི་ཚོར་ཤེས་ནུས་པ་དང་ཁོར་ཡུག་བྱེ་བྲག་པ་
ཞིག་གི་ནང་འཕྲོད་འདྲིས་བྱུང་ནས། སེམས་ཀྱི་གོམས་གཤིས་མི་འདྲ་བ་བྱུང་། དེ་
ལྟའི་གནས་སྟངས་ཞག་མ་གཅིག་ནང་འགྱུར་བ་གཏོང་མི་ཐུབ་ཅིང་བཏང་ན་དགོས་
པའང་མེད། དེར་བརྟེན་གསར་པ་དང་རྙིང་པ་གང་ཡིན་ཀྱང་། འཛམ་གླིང་འདིའི་ནང་
ཆོས་ལུགས་གཅིག་རྐྱང་སྤེལ་རྒྱུར་གྲུབ་འབྲས་ཐོན་མི་སྲིད་པ་ཡིན།
དམིགས་བསལ་གོ་ལ་གཅིག་ཏུ་གྱུར་པའི་དེང་སང་གི་འཛམ་གླིང་ནང་། ང་
ཚོའི་མདུན་ལམ་ནི་རྒྱལ་ཁབ་གཅིག་ནས་གཅིག་ཙམ་མ་ཡིན་པར། གླིང་ཕྲན་ནས་
གླིང་ཕྲན་དབར་ཕན་ཚུན་དམ་པོར་འབྲེལ་ཡོད་སྟབས། ཆོས་ལུགས་གཞན་གྱི་
དངོས་ཡོད་གནས་སྟངས་ཁས་ལེན་བྱེད་པ་ནི་ཞི་བདེ་དང་འགྲོ་བ་མིའི་བདེ་སྐྱིད་
ཆེད་ཧ་ཅང་གལ་འགངས་ཆེན་པོ་ཆགས་ཡོད། དེར་མ་ཟད་དེང་དུས་ཀྱི་འབྲེལ་ལམ་
དང་། ཡུལ་སྐོར་སྤྲོ་འཆམ། གོ་ལའི་དཔལ་འབྱོར་བཅས་ལ་བརྟེན་ནས་འཛམ་གླིང་
གི་ཆོས་ལུགས་ཁག་ཉིན་ལྟར་ཕན་ཚུན་འབྲེལ་གཏུག་ཡོང་གི་ཡོད། ཆོས་ལུགས་བྱེ་
བྲག་པ་གཅིག་གིས་ཁེར་རྐྱང་དུ་སྐྱིད་པོའི་ངང་འཚོ་གནས་ཐུབ་པའི་དུས་ཚོད་ནི་ད་
ཆ་རྦད་དེ་ཡོལ་ཟིན། ང་ཚོའི་འཛམ་གླིང་གི་གནས་ལུགས་གསར་པ་དེ་ལྟར་སོང་།
སྣ་མང་ཆོས་ལུགས་ལ་ལྷག་པའི་གདམ་ཀ་གཅིག་པུ་དེ་ནི་ཁ་ཐོར་དང་རྩོད་རྙོག་གི་
ཚོར་ཤུགས་ཇེ་ཆེར་འགྲོ་བ་དེ་ཡིན། མདོར་ན། མཆོག་འཛིན་གྱི་འདོད་ཚུལ་དེས་
དངོས་ཡོད་གནས་ལུགས་དང་མི་མཐུན་པའི་ལྟ་ཚུལ་ཞིག་མཚོན་གྱི་ཡོད།
ཡང་དག་པའི་བཟང་སྤྱོད་ཀྱི་བསླབ་བྱའི་ཐོག་ནས་རང་གི་མི་ཚེ་སྐྱེལ་ཐཐབས་
བྱེད་མཁན་གྱི་ཆོས་པ་ཕོ་མོའི་ལྟ་ཚུལ་ལ་གཞིགས་ན། ཆོས་ལུགས་ཚང་མར་
སེམས་གཏིང་ནས་གུས་བརྩི་བྱ་རྒྱུ་དམིགས་བསལ་དགོས་གལ་ཆེན་པོ་ཆགས་
ཡོད། འདས་པའི་དུས་སུ་ཆོས་ལུགས་དེ་དག་གིས་མི་ས་ཡ་མང་པོར་སེམས་
ཤུགས་དང་།དོན་སྙིང་། བཟང་སྤྱོད་ཀྱི་ལམ་སྟོན་བཅས་མཁོ་སྤྲོད་གནང་ཡོད། ད་ལྟ་
ཕྱི་དངོས་པོའི་ཡར་རྒྱས་དང་མིའི་ཤེས་བྱར་ཧ་ལས་པའི་ཡར་ཐོན་ཕྱིན་ཡོད་ནའང་།
ང་ཚོའི་སྤུན་ཟླ་མི་རིགས་ས་ཡ་མང་པོར་ཆོས་ལུགས་དེ་དག་གིས་མུ་མཐུད་སེམས་
གསོ་གཏོང་གི་ཡོད། དེ་བཞིན་སྔོན་དཔག་ཐུབ་པའི་མ་འོངས་པར། ཆོས་ལུགས་
དེ་དག་མུ་མཐུད་མི་ས་ཡ་མང་པོའི་སེམས་ཤུགས་ཀྱི་འབྱུང་རྩ་ཞིག་ཏུ་གནས་ངེས།
ཆོས་ལུགས་གཞན་གྱི་ལྟ་གྲུབ་བྱེ་བྲག་པ་ཞིག་ལ་ཚོར་སྣང་ཇི་འདྲ་ཞིག་
སླེབས་མིན་ལ་མ་ལྟོས་པར། དེ་དག་གིས་སྤུན་ཟླ་མི་རིགས་ས་ཡ་མང་པོར་ཞབས་
འདེགས་བསྒྲུབས་པའི་དོན་དངོས་ལ་བརྟེན་ནས། ང་ཚོས་གུས་བཀུར་ཞུ་འོས་པ་
ཞིག་ཡིན། ཆོས་ལ་ཡིད་ཆེས་ཡོད་མཁན་དང་མེད་མཁན་གང་ཡིན་ཀྱང་། འཛམ་
གླིང་ནང་གི་རླབས་ཆེན་ཆོས་ལུགས་ཁག་ལ་ངེས་པར་དུ་གུས་བརྩི་བྱེད་པའི་ང་ཚོ་
མི་རེ་ངོ་རེའི་མཐར་ཐུག་གི་རྒྱུ་མཚན་ནི། དེ་དག་གིས་གཞན་ལ་ཕན་ཐོགས་ཆེན་
པོ་བྱེད་པ་དེ་ཡིན། ཆོས་ལ་ཡིད་ཆེས་ཡོད་མཁན་ཞིག་ལ་འདིར་ཆ་རྐྱེན་གཙོ་བོ་
ཞིག་ནི་སོ་སོའི་ཆོས་ལུགས་ཀྱི་ལྟེ་བར་གནས་པའི་སྙིང་རྗེའི་རིན་ཐང་ལ་གཡོ་ཟོལ་
མེད་པར་སེམས་པ་རྣམ་དག་བྱ་རྒྱུ་དེ་ཡིན། ཆོས་ལུགས་གཞན་ལ་གུས་བརྩི་བྱེད་
དགོས་པའི་མཐའ་མའི་རྒྱུ་མཚན་ནི། སོ་སོའི་ཆོས་ལུགས་བརྒྱུད་རང་རྒྱུད་ལ་སྐྱེད་
ཐབས་བྱེད་པའི་ཁྱད་ཆོས་དེ་དག་དང་འདྲ་བར། ཆོས་ལུགས་གཞན་གྱིས་ཀྱང་མིའི་
སེམས་རྒྱུད་ཀྱི་ཁྱད་ཆོས་བཟང་པོ་རྣམས་སྐྱེད་དུ་འཇུག་པ་དང་སྙིང་རྗེ་དང་བྱམས་
བརྩེ་གཅེས་སྐྱོང་བྱེད་ཀྱི་ཡོད་པ་དེ་ཡིན།
བློ་ལ་འཐད་པ་ཞིག་ལ། ཚད་མ་རིག་པའམ་ཆོས་ལུགས་སོ་སོའི་རྣམ་གཞག་
གི་འགྲོ་སྟངས་མི་འདྲ་ནའང་། ངས་ཆོས་ལུགས་ཁག་གི་བསླབ་བྱའི་སྙིང་པོར་བརྩི་
བའི་དངོས་གཞིའི་སེམས་དོན་གྱི་ཉམས་ལེན་ཐོག་ལ་སླེབས་སྐབས། ཆོས་ལུགས་
ཚང་མ་གཅིག་ཏུ་བབས་འདུག ཚང་མས་བརྩེ་བ་དང་། སྙིང་རྗེ། ཀུན་ཁྱབ་སྤུན་ཟླའི་
འདུ་ཤེས་བཅས་ཀྱི་བསླབ་བྱ་གཅིག་མཚུངས་རྒྱག་གི་ཡོད། ལེགས་ཚོགས་དེ་དག་
གཞིར་བཞག་སྟེ། ཚང་མས་དགོངས་ཡངས་དང་། བཟོད་བསྲན། ཆོག་ཤེས། ཉམ་
ཆུང་གི་རང་བཞིན། རང་སྒྲིག་རང་སྲུང་དགོས་ཚུལ་སོགས་སློབ་ཀྱི་ཡོད།

ཆོས་ལུགས་ཀྱི་ཁྱད་ཆོས་གཙོ་བོ་གསུམ།

ཆོས་ལུགས་སྣ་ཚོགས་ཀྱི་གནད་དོན་གླེང་སྐབས། ང་རང་སྒེར་གྱི་ངོས་ནས། ཆོས་
ལུགས་ཀྱི་ཁྱད་ཆོས་གཙོ་བོ་གསུམ་མཐོང་བའི་དབར་ཁྱད་པར་འབྱེད་རྒྱུ་ཕན་
རླབས་ཆེ་བར་མཐོང་། ༡) བཟང་སྤྱོད་ཀྱི་བསླབ་བྱ། ༢) གྲུབ་མཐའི་འདོད་ཚུལ་
ལམ་ཚད་མ་རིག་པ། ༣) རིག་གཞུང་གི་ཤན་སྟོབས། དཔེར་ན། འཆར་སྣང་ཞིག་
ལ་རྣམ་འགྱུར་སྟོན་ཕྱོགས་ལྟ་བུ། ཁྱད་ཆོས་དང་པོ་དེ་ནི། ཉམས་ལེན་པ་རྣམས་ཀྱི་
ཉིན་རེའི་མི་ཚེ་དང་འབྲེལ་ཞིང་། ཕོ་མོ་སུ་ཡིན་རུང་གཞན་གྱི་བདེ་དོན་ཆེད་སྙིང་རྗེ་
ཆེ་བའི་བསམ་པ་ཞིག་གཞིར་བཞག་པའི་བཟང་སྤྱོད་ཀྱི་བསླབ་བྱ་དང་བསྟུན་ནས་
གནས་དགོས། སྤྱི་ཚོགས་ཤིག་གི་ནང་རང་ལ་ལམ་སྟོན་བྱེད་མཁན་སེམས་དོན་
གྱི་རྩ་འཛིན་ཞིག་དང་བསྟུན་ནས་འཚོ་གནས་བྱེད་ཕྱོགས་ཐད་དད་ལྡན་པ་ཞིག་ལ་
དེས་རྩ་བའི་ཆ་ནས་ལམ་སྟོན་བྱེད་ཀྱི་ཡོད། དེ་ལས་ལྡོག་སྟེ། ཆོས་ལུགས་ཀྱི་ཁྱད་
ཆོས་གཉིས་པ་ནི། རྩ་བའི་ཆ་ནས་དོན་དམ་བདེན་པའི་གོ་རྟོགས་དང་འབྲེལ་ཞིང་།
ཆོས་དད་ཡོད་མཁན་ལ་སྐྱེ་བ་ཕྱི་མར་གང་འབྱུང་མིན་དང་འབྲེལ་བ་ཡོད། དེས་
བཟང་སྤྱོད་དང་ཆོས་ཕྱོགས་ཀྱི་ཉམས་ལེན་ཁག་གི་བསླབ་བྱའི་གཞི་རྟེན་མཁོ་སྐྲུན་
བྱེད་ཅིང་དེ་ལས་ཁྱད་ཆོས་དང་པོ་དེ་གྲུབ། ཁྱད་ཆོས་གསུམ་པ་ནི། རྒྱུན་དུ་རིག་
གཞུང་དང་ལོ་རྒྱུས་ཀྱི་གནས་སྟངས་དང་དམ་པོ་འབྲེལ་བ་དང་། ས་ཆ་དང་དུས་
ཚོད་ག་གེ་མོ་ཞིག་ནང་ཆོས་དད་ཡོད་མཁན་རྣམས་ཀྱི་བྱ་སྤྱོད་ལ་བཅད་མཚམས་
བཟོ་གི་ཡོད།
ཁྱད་པར་དེ་དག་ཕྱེས་པ་དང་། དད་ལྡན་པ་ཚོར་ཆོས་ལུགས་སྣ་ཚོགས་ཀྱི་
རྐྱེན་ལས་བྱུང་བའི་དཀའ་ངལ་ལ་གདོང་ལེན་བྱེད་ཕྱོགས་ཀྱི་གནད་དོན་ནི་རྣམ་པ་
མི་འདྲ་བ་ཞིག་ཏུ་མངོན། དཔེར་ན། བཟང་སྤྱོད་ཀྱི་བསླབ་བྱའི་ཐོག་ལ་སྙིང་རྗེའི་
སྐོར་གྱི་ལེ་ཚན་ནང་ངས་ཞིབ་ཕྲ་བསྟན་པ་ལྟར། འཛམ་གླིང་ནང་གི་རླབས་ཆེན་
ཆོས་ལུགས་ཁག་གཅིག་ཏུ་འདུས་ནས་ཡོད་པ་རྩོད་མེད་ཡིན། ཆོས་ལུགས་དེ་
དག་ཚང་མའི་བསླབ་བྱའི་སྙིང་པོ་ནི་བརྩེ་བ་དང་། སྙིང་རྗེ། ཀུན་ཁྱབ་སྤུན་ཟླའི་འདུ་
ཤེས་བཅས་ཡིན། དེ་དག་གི་འགྲེལ་བརྗོད་བྱ་ཚུལ་ཕལ་ཆེར་མི་འདྲ། དཔེར་ན།
ལྷ་ཡོད་པར་སྨྲ་བའི་སྲོལ་རྒྱུན་ཞིག་གིས་དཀོན་མཆོག་གི་དགོངས་པ་ལྟར། རང་
གི་རྗེས་འཇུག་པ་ཚོར་“སོ་སོའི་ཁྱིམ་མཚེས་ལ་བརྩེ་བ་བྱོས་”ཞེས་བླང་དོར་སྟོན་
སྲིད། ཆབས་ཅིག་ལྷ་མེད་སྨྲ་བའི་སྲོལ་རྒྱུན་ཞིག་གིས། ལས་རྒྱུ་འབྲས་ཀྱི་རྣམ་
གཞག་ཐོག་ནས་རང་གིས་རང་ལ་སྡུག་བསྔལ་མི་འདོད་པ་རྒྱུ་མཚན་དུ་བྱས་ཏེ།
གཞན་ལ་གནོད་འཚེ་བྱེད་པ་སྤོང་དགོས་ཚུལ་གསུང་གི་ཡོད། རིམ་པ་དེའི་ཐོག་
ནས་ཆོས་ལུགས་ཚང་མའི་དམིགས་ཡུལ་ནི་གཅིག་པ་ཡིན་ཏེ། འགྲོ་བ་མིའི་ཡར་
རྒྱས་གོང་འཕེལ་སླད་ཞབས་འདེགས་སྒྲུབ་རྒྱུ་དང་། སྙིང་རྗེ་ཆེ་བ་དང་འགན་འཁུར་
ཅན་གྱི་འགྲོ་བ་མི་གང་མང་སྐྲུན་རྒྱུ་སོགས་ཡིན། ཆོས་ལུགས་ཁག་གི་བཟང་སྤྱོད་
ཀྱི་བསླབ་བྱ་ཙམ་གཅིག་པ་མ་ཡིན་པར། བྱམས་པ་དང་སྙིང་རྗེའི་འབྲས་བུ་རྣམས་
ཀྱང་གཅིག་པ་ཡིན། དཔེར་ན། ཀལ་ཀཱ་ཊ་(Calcutta) ནས་ཡིན་པའི་མ་དྷར་ཊེ་
རི་སཱ་(Mother Teresa) ནི་སྙིང་རྗེའི་ཐོག་ཡི་ཤུའི་ཆོས་ལུགས་ཀྱི་བསླབ་བྱའི་
འབྲས་བུ་ཞིག་ཡིན། དེ་བཞིན་བདག་ཉིད་ཆེན་པོ་གཱན་དྷཱིཿ་(ཁོང་གིས་འཚེ་མེད་ཞི་བའི་
ནུས་སྟོབས་ནི་ཆབ་སྲིད་ཀྱི་ཐབས་ལམ་གནད་ལ་སྨིན་པ་ཞིག་ཏུ་བསྟན།)ནི་རྩ་བའི་ཆ་ནས་རྒྱ་
གར་གྱི་རླབས་ཆེན་ཧིནྡུའི་ཆོས་ལུགས་ཀྱི་འབྲས་བུ་ཡིན།
ཆོས་ལུགས་ཀྱི་ཁྱད་ཆོས་གཉིས་པ་དང་གསུམ་པ་སྟེ། ཚད་མ་རིག་པ་དང་
རིག་གཞུང་གི་རིམ་པའི་ཐོག་ནས་ཆོས་ལུགས་དབར་ཁྱད་པར་ཡོད་པ་གསལ་པོ་
རེད། དེ་དག་ལས་འགའ་ཞིག་གལ་ཆེན་པོ་ཆགས་ཡོད། ཉེ་དུས་ཀྱི་ཨེང་ལི་ཁན་
(Aanglican)མཆོད་ཁང་ནང་བུད་མེད་མཆོད་དཔོན་ལ་རྒྱབ་སྐྱོར་བྱས་པའམ་ཡང་
ན༑ དཔེར་ན། ཐེའེ་ལན་ཌ། ཤྲིལངྒཱ་། ཉི་ཧོང་། བོད་བཅས་སྲོལ་རྒྱུན་གྱི་ནང་པའི་
ཡུལ་དེ་དག་ནང་ནང་ཆོས་ལ་ཁྱད་པར་ཡོད་པ་ལྟར། རིག་གཞུང་གི་ཁྱབ་ཁོངས་
ནང་ཆོས་ལུགས་བྱེ་བྲག་པ་ཞིག་ལ་དུས་དང་ལོ་རྒྱུས་ཀྱི་སྐབས་དོན་གྱིས་ཁྱད་
པར་ཆེན་པོ་བཟོ་སྲིད། འོན་ཀྱང་ཁྱད་པར་བརྩི་སའི་རྩ་བའི་གཞི་དེ་ནི་ཁྱད་ཆོས་
གཉིས་པ་སྟེ་གྲུབ་མཐའི་འདོད་ཚུལ་ལམ་ཚད་མ་རིག་པའི་ཁོངས་སུ་གཏོགས་ཡོད།
གང་དུ་ཆོས་ཀྱི་གྲུབ་མཐར་གཙིགས་ཆེན་པོ་འཛིན་པ་དེའི་ཚོད་ཀྱིས་དེར་ཆོས་
ལུགས་ཀྱི་ཁྱད་པར་མངོན་གསལ་དོད་པ་ཡོད།
དང་པོ་སྐྱེ་བ་ཕྱི་མར་གང་འབྱུང་མིན་དང་འཇིག་རྟེན་གྱི་ཐོག་མ་གང་ཡིན་གྱི་
གཞི་རྩའི་གནད་དོན་ཐོག་ལ་ཁྱད་པར་ཆེན་པོ་ཡོད། དེ་བཞིན་སྐྱེ་བ་ཕྱི་མའི་བདེ་
དོན་གྱི་བསམ་ཚུལ་འགྲེལ་བརྗོད་བྱེད་ཕྱོགས་ཐད་ལའང་ཁྱད་པར་ཡོད། མཐར་
ཐབས་ཀྱི་ཐོག་ནས་ཁྱད་པར་ཡོད་པ་དང་། ནང་ཆོས་ནང་“ལམ་”ཞེས་བྱ་ཞིང་། མ་
འོངས་པའི་བདེ་དོན་དེ་དངོས་སྒྱུར་བྱེད་ཕྱོགས་ཐད་ལ་ཁྱད་པར་ཡོད། ཁྱད་པར་
དེ་དག་ལ་བརྟེན། དོན་དམ་བདེན་པའི་གྲུབ་ཆའི་ལྟ་ཚུལ་ཐད་རྩ་བའི་ཁྱད་པར་ཡོད་
པར་ཧང་སངས་དགོས་དོན་མེད། གྲུབ་མཐའི་འདོད་ཚུལ་དང་ཚད་མ་རིག་པའི་
དབར་མཐུན་ཆ་འཚོལ་བ་ནི། “ལུག་གི་གཟུགས་ལ་གཡག་གི་མགོ་མཐུད་ཐབས་
བྱེད་པ་”ཞེས་པའི་བོད་པའི་གཏམ་དཔེ་དང་འདྲ་བ་ཡིན། དེས་ན། དྲི་བ་ནི་གྲུབ་
མཐའ་དང་ལྟ་གྲུབ་མི་འདྲ་བ་དེ་དག་གི་དགོས་དོན་ག་རེ་ཡིན་ནམ་ཞེས་པ་དེ་ཡིན།
འདིར་ནང་པའི་སྲོལ་རྒྱུན་ཁྲོད་ནས་ལོ་རྒྱུས་ཀྱི་དཔེ་ཞིག་རང་ངོས་ནས་ཕན་ཐོགས
ཆེ་ཤོས་སུ་མཐོང་གི་འདུག །

ནང་པའི་(གཞུང་དོན་) འགྲེལ་ཚུལ་གྱི་རྣམ་གཞག་ཅིག །

ལྟ་གྲུབ་ཀྱི་འདོད་ཚུལ་མི་འདྲ་བ་དེ་དག་ནི་རྒྱུན་དུ་སངས་རྒྱས་པའི་ཆོས་ལ་གོ་
རྟོགས་རྙེད་ཐབས་བྱེད་པའི་ནང་ཆོས་ཀྱི་ཆ་ཤས་གལ་ཆེན་ཞིག་ཡིན། སངས་རྒྱས་
བཅོམ་ལྡན་འདས་མྱ་ངན་ལས་འདས་པའི་རྗེས། གང་གི་རྗེས་འཇུག་པ་རྣམས་ལྟ་
གྲུབ་འདྲ་མིན་གྱི་བརྒྱུད་པར་རིམ་འགྱུར་བྱུང་ནས། རེ་རེས་གྲུབ་མཐའ་དང་ལྟ་གྲུབ་
མི་གཅིག་པ་རང་ལུགས་སུ་བསྟེན། ལྟ་གྲུབ་དེ་དག་ཚང་མས་སངས་རྒྱས་ཀྱི་བཀའ་
གཞི་རྩར་བཟུང་ཡོད། དེའི་དོན་ནི། དགེ་རྒན་གཅིག་གིས་རང་གི་གདུལ་བྱ་རྣམས་
ལ་དངོས་པོའི་གནས་ལུགས་ཀྱི་ལྟ་བའི་ཆོས་མི་འདྲ་བ་དུ་མ་བསྟན་པ་དང་། སྐབས་
རེར་འགལ་འདུ་ཅན་དེ་འདྲའང་བསྟན་ཡོད། དཔེར་ན། ནང་པའི་ཚད་ལྡན་གྱི་གྲུབ་
མཐའི་འདོད་ཚུལ་གྱིས་རང་དབང་བའི་བདག་ཁས་ལེན་བྱེད་ཀྱི་མེད། གཞན་ཡང་
མདོ་ཞིག་གི་ནང་སངས་རྒྱས་ཀྱིས། ཕུང་པོ་ལྔ་ནི་ཁུར་རོ།། ཁུར་འཁྱེར་བ་ཡི་གང་
ཟག་ཡོད་ཅེས་གསུངས་པས། ཕུང་པོ་ལ་ལྟོས་མེད་ཀྱི་རང་དབང་བའི་བདག་ཡོད་
ཚུལ་བསྟན།
དེ་བཞིན་སངས་རྒྱས་ཀྱིས་ལས་འབྲས་གཞི་གྲུབ་པ་དང་། ཆབས་ཅིག་སྤྱིར་
བཏང་ལས་བྱེད་པ་པོ་དང་དེའི་འབྲས་བུ་མྱོང་བ་པོ་བདག་དེ་ཡིན་པར་བསམ་པ་
ལྟར་གཞི་མ་གྲུབ་པར་བསྟན་པའི་མདོ་ཞིག་ཡོད། ཡང་མདོ་གཞན་ཞིག་ནང་། ཕྱི་
རོལ་དོན་དུ་མ་གྲུབ་ཀྱང་རྣམ་ཤེས་བདེན་པར་གྲུབ་པར་གསུངས། མཐར་ཕྱི་དོན་
དང་ནང་ཤེས་པ་གཉིས་ཀ་ཐེ་བའི་དངོས་པོ་ཀུན་དོན་དམ་པར་རྫས་སུ་མ་གྲུབ་པར་
བསྟན། དེ་ནས་སངས་རྒྱས་ཀྱིས་ཆོས་ཐམས་ཅད་དོན་དམ་པར་རྫས་སུ་མ་གྲུབ་
པར་སྟོང་པ་ཉིད་ཡིན་ཞིང་རྒྱུ་འབྲས་ཀྱི་རྟེན་འབྲེལ་ཐོག་ནས་ཀུན་རྫོབ་ཙམ་དུ་གཞི་
གྲུབ་པར་གསུངས། ནང་པའི་ཐུན་མིན་གྱི་འདོད་ཚུལ་ལ། འདུས་བྱས་ཐམས་ཅད་
མི་རྟག་པ་དང་ཆོས་ཐམས་ཅད་རྟེན་ཅིང་འབྲེལ་བར་འབྱུང་བར་གསུངས། དེས་ན་
དོན་དམ་པའི་དངོས་པོའི་གནས་ལུགས་འགྲེལ་བརྗོད་བྱེད་མཁན་ཡུལ་རང་ངོས་
ནས་གྲུབ་པ་གཅིག་ཀྱང་མེད།
གྲུབ་མཐའི་འདོད་ཚུལ་མི་འདྲ་བ་དང་ཐ་ན་འགལ་འདུ་ཅན་གྱི་ཆོས་དེ་དག་
ཚང་མ་དགེ་རྒན་གཅིག་གིས་གསུངས་སྟབས། དོན་དམ་པའི་དངོས་པོའི་གནས་
ལུགས་འགྲེལ་བརྗོད་བྱེད་སྐབས་སངས་རྒྱས་ཀྱི་ཐུགས་ལ་ཐེ་ཚོམ་ཡོད་པ་དེའི་
དོན་ཡིན་ནམ། ཡང་ན་རྗེས་འཇུག་གདུལ་བྱ་རྣམས་ཀྱི་སེམས་ནང་ཆེད་མངགས་
ཐེ་ཚོམ་བཟོ་རྒྱུའི་དགོངས་པ་ཡོད་པའི་དོན་ཡིན་ནམ་ཞེ་ན། དད་ལྡན་ནང་པ་ཞིག་
ལ་དེ་གཉིས་ཀ་ཁས་ལེན་བྱ་ཐབས་མེད་པ་ཞིག་ཡིན་པ་གསལ་པོ་རེད། དེར་མ་
ཟད་ཚད་ལྡན་གཞུང་ཞིག་གི་ནང་། ནང་པ་ཚོའི་མིག་སྔར་སངས་རྒྱས་ནི་དམིགས་
པ་སེམས་ཅན་ཐམས་ཅད་ལ་དམིགས་པའི་སྙིང་རྗེའི་རང་གཟུགས་དང་། ཐ་ན་ངོ་
མི་ཤེས་པའི་སེམས་ཅན་རྣམས་ཀྱི་ཡང་རླབས་ཆེ་བའི་གྲོགས་པོ་ཞིག་ཡིན་ཅེས་
གསུངས་ཡོད། དེས་ན་སངས་རྒྱས་ཀྱིས་གསུངས་པའི་བཀའ་མི་འདྲ་བ་རྣམས་
གདུལ་བྱ་རྣམས་ཀྱིས་ཇི་ལྟར་རྟོགས་ནུས་སམ་ཞེ་ན། གསུང་རབ་ཀྱི་དགོངས་པ་
འགྲེལ་ཚུལ་ཐུན་མོང་མིན་པ་ཞིག་ཐོན་ཡོང་གི་ཡོད།
སངས་རྒྱས་ཀྱི་དགོངས་པ་ཅན་གྱི་མདོ་ཡི་གོ་དོན་འགྲེལ་ཐབས་སླད་ནང་པ་
ཚོས་བེད་སྤྱོད་བྱེད་པའི་གཞིའི་རྣམ་གཞག་ནི། སངས་རྒྱས་ཀྱིས་ཆོས་གང་བསྟན་
པའང་གནས་སྟངས་བྱེ་བྲག་པ་ཞིག་དང་དམིགས་བསལ་དགོས་མཁོར་བསྟུན་ནས་
གསུངས་པ་ཤེས་རྟོགས་བྱ་རྒྱུ་དང་འབྲེལ་ཡོད། ཕྱོགས་གཅིག་ནས་སངས་རྒྱས་ནི་
སློབ་དཔོན་ཞིག་ཡིན་པའི་ཆ་ནས་ཆོས་གང་གསུང་རྒྱུར་རང་དབང་མེད། གང་གིས་
གསུངས་པའི་ཆོས་ནི་སེམས་ཀྱི་སྡུག་བསྔལ་གསོ་བའི་བཅོས་ཐབས་ཤིག་ཡིན་
ཞིང་། ཡང་དག་པའི་གནས་སུ་འགོད་པར་དམིགས། དེར་བརྟེན་གང་དུ་གསུངས་
སའི་ཡུལ་གྱི་ཁམས་དང་མོས་པར་བསྟུན་ནས་གསུང་གི་ཡོད། ཕྱོགས་གཞན་ཞིག་
ནས་ནང་ཆོས་ནི་སྨན་ཞིག་ཡིན་ཞིང་དེའི་ཕན་ནུས་ནི་ནད་གཞི་བཅོས་ཐབས་དང་
འབྲེལ་བའི་ཐོག་ནས་ཐག་གཅོད་བྱེད་དགོས། སེམས་ཅན་གྱི་ཁྲོད་དུ་ཁམས་དང་།
ཡང་ན་ཆོས་ཕྱོགས་དང་ལྟ་གྲུབ་ཀྱི་མོས་པ་སྣ་ཚོགས་ཡོད་པ་བཞིན། ཆོས་ལུགས་
ཀྱང་སྣ་ཚོགས་པ་དགོས་ཀྱི་ཡོད། སེམས་ཅན་ཐམས་ཅད་ཀྱི་སྡུག་བསྔལ་ཀུན་སེལ་
བའི་ཐབས་ཤིག་ཏུ་ཆོས་ལུགས་རྐྱང་པ་གཅིག་དགོས་པའི་བསམ་ཚུལ་དེ་ནི་ཏག་
ཏག་སྡོད་ཀྱི་མེད། ལྟ་ཚུལ་དེར་ངས་རྒྱབ་སྐྱོར་ཞུ་ཐུབ་པ་མི་འདུག
འགའ་ཞིག་ལ་ཚེ་འདི་ཉིད་དཀོན་མཆོག་གིས་བཟོས་པའི་ལྟ་ཚུལ་དེ་སེམས་
འགུལ་ཐེབས་ངེས་ཤིག་དང་སེམས་དོན་རིག་པའི་ཐད་རོགས་སྐྱོར་གནང་མཁན་
སྟོབས་ཤུགས་ཆེ་ཤོས་ཤིག་ཡིན། ཆབས་ཅིག་གཞན་རྣམས་ལ་ཐམས་ཅད་ཀྱི་
བྱེད་པོ་འཇིག་རྟེན་བཀོད་པ་པོ་འདོད་པའི་ལྟ་ཚུལ་དེ་དཀའ་རྙོག་ཅན་ཞིག་དང་ཐ་ན་
ཁས་ལེན་ཐབས་མེད་པ་ཞིག་ཏུ་སྣང་། ཡང་འགའ་ཞིག་ལ་སྔ་མ་གང་བྱས་ད་ལྟའི་
ལུས་ལ་ལྟོས། །ཕྱི་མ་གར་འགྲོ་ད་ལྟའི་སེམས་ལ་ལྟོས། །ཞེས་པའི་ལྟ་ཚུལ་འདི་
ཡིད་དུ་འོང་བ་ཞིག་དང་ཕན་ཐོགས་པོ་ཞིག་ཆགས་པ་དང་། འགའ་ཞིག་ལ་སྐྱེ་བ
སྔ་ཕྱིའི་འདོད་ཚུལ་དེ་བསམ་ཡུལ་ལས་འདས་པ་ཞིག་ཏུ་མངོན། མདོར་ན། སངས་
མི་རྒྱས་ཀྱིས་སྣོད་དུ་མི་འགྱུར་བའི་གང་ཟག་ཅིག་ལ་བདག་མེད་ཅེས་བསྟན་ན། 
དེའི་ཁམས་དང་མོས་པའི་དབང་གིས་སྐུར་འདེབས་སུ་མཐོང་ནས་ཆད་ལྟ་སྨྲ་བར་
མཐོང་སྟེ། བསམ་བཞིན་དུ་ལས་ཅི་རིགས་ལ་འཇུག་སྲིད་པས། སངས་རྒྱས་ཐབས་
ལ་མི་མཁས་པར་མཐོང་བ་དང་། ལྷག་པར་དུ་མི་དེར་གནོད་ངེས་ཡིན། དོན་དངོས་
སུ་སྣོད་དུ་མི་རུང་བའི་གང་ཟག་ལ་སྟོང་ཉིད་ཀྱི་སྐོར་ཆོས་བསྟན་པ་ནི་བྱང་སྡོམ་གྱི་
བསླབ་ཁྲིམས་དང་འགལ་བའི་ལྟུང་བ་ཞིག་ཡིན།
སྨན་ཡིག་སྤྲོད་པར་ཆ་བཞག་ན། སྨན་པ་མཁས་པ་ཞིག་གིས་སྨན་ཡིག་
སྤྲོད་པའི་སྐབས། དམིགས་བསལ་ནད་པའི་ལུས་ཀྱི་གནས་སྟངས་དང་། ལོ་ཚད།
གཟུགས་གཞིའི་བདེ་ཐང་། མི་མཐུན་པའི་རྐྱེན་འཕྲད་སྐབས་ན་ཚ་ཕོག་སྐྱེན་ལོད་
སོགས་ལ་བསམ་ཞིབ་བྱེད་ཀྱི་ཡོད། དེར་གཞི་བཞག་སྟེ་སྨན་པས་སྨན་ཡིག་སྤྲོད་
ཀྱི་ཡོད། ཐ་ན་ནད་པ་གཅིག་པ་གཅིག་རྐྱང་ཞིག་ལ་མཚོན་ནའང་། ནད་གཞི་དྲག་
སྐྱེད་ཡོང་བར་སྨན་གྱི་ཕན་ནུས་ཇི་ཐོན་ཐད་སྨན་པ་མཁས་པ་ཞིག་གིས་ཚོར་བ་
རྣོན་པོ་བྱེད་དགོས་པ་མ་ཟད་སྨན་གྱི་གྲུབ་ཆ་འདྲ་མིན་ལའང་ཚོར་བ་རྣོན་པོ་བྱེད་
དགོས། དེས་ན་ནད་གཞི་དྲག་སྐྱེད་འགྲོ་བ་དང་མཉམ་དུ་སྨན་དང་གྲུབ་ཆ་གཉིས་
ཀ་ལ་གོམས་འདྲིས་ཡོང་ཐུབ། དེ་ག་ནང་བཞིན་ཐབས་ལ་མཁས་པའི་ཆོས་ཕྱོགས་
ཀྱི་སློབ་དཔོན་ཞིག་གིས་གནས་སྟངས་བྱེ་བྲག་པ་ཞིག་གི་དགོས་མཁོ་དང་བསྟུན་
ནས་རང་གི་ཆོས་དེ་གདུལ་བྱའི་བློ་ལ་འཇུག་བདེ་པོ་བཟོ་གི་ཡོད། དེར་བརྟེན་
སངས་རྒྱས་ཀྱི་ཆོས་ལ་མཚོན་ན། སྐབས་དོན་བྱེ་བྲག་པ་ཞིག་ལ་མ་ལྟོས་པར་ནང་
པ་ཞིག་གིས་སངས རྒྱས་ཀྱི་ཆོས་དེ་ཡག་ཤོས་རེད་ཅེས་བརྗོད་མི་ཐུབ།
ངས་རྒྱུན་དུ་ཆོས་ལུགས་ནི་ཚོང་ཁང་ཆེན་པོ་ཞིག་ལ་དཔེ་སྦྱར་ནས་ཤོད་ཀྱི་
ཡོད། ཚོང་ཁང་ཆེན་པོ་ཞིག་གི་ནང་བཟའ་ཆས་སོགས་ཀྱི་དགོས་མཁོའི་ཚོང་ཟོག་
ཧ་ཅང་སྣ་ཁ་འཛོམས་པོ་དང་ཕུན་སུམ་ཚོགས་པོ་ཡོད་སྟབས་འོས་འཚམ་གྱིས་
དགའ་སྤོབས་བྱེད་པ་བཞིན་དུ། ཆོས་ལུགས་ཀྱི་ཁྱབ་ཁོངས་ནང་བསླབ་བྱ་ཕུན་
སུམ་ཚོགས་པོ་ཡོད་སྟབས་དགའ་སྤོབས་བྱེད་ཆོག མི་འགའ་ཞིག་ལ་ཆོས་ལུགས་
བྱེ་བྲག་པ་ཞིག་བློ་ལ་འཐད་པ་དང་ཕན་ནུས་ཆེ་བ་ཡོད་པ་དང་། ཆབས་ཅིག་འགའ་
ཞིག་གིས་ཆོས་ལུགས་དེ་ག་རང་ལ་དགག་ཕྱོགས་ནས་རྣམ་འགྱུར་སྟོན་པའི་
གནད་དོན་ལ་གཞིགས་ན། ནང་པ་དང་། གནའ་བོའི་རྒྱ་གར་གྱི་ཆོས་ལུགས་དང་
ལྟ་གྲུབ་བཅས་ཀྱི་ལྟ་ཚུལ་ཐོག་ནས། དེ་ནི་གཙོ་བོ་ལས་དང་གང་ཟག་སོ་སོའི་རྐྱེན་
ལ་རག་ལས་ཡོད། འཇིག་རྟེན་བཀོད་པ་པོ་འདོད་པའི་ལྟ་ཚུལ་ཐོག་ནས། དེ་ནི་
ལྐོག་ཏུ་གྱུར་བའི་དཀོན་མཆོག་གི་བཀོལ་སྤྱོད་ཀྱི་གནད་དོན་ཞིག་ཡིན། མདོར་ན།
མི་རྣམས་ཀྱིས་རང་རང་སོ་སོའི་སྲོལ་རྒྱུན་གྱི་ཆོས་ལུགས་ལ་གནས་དགོས་ཞེས་
ངོས་ནས་འབོད་སྐུལ་བྱེད་པའི་རྒྱུ་མཚན་གཙོ་བོ་དེ་ཡིན།
རང་ཉིད་སྒེར་གྱི་ངོས་ནས། ཆོས་ལུགས་གཞན་གྱི་གནད་དོན་དང་འབྲེལ་
སྐབས་གཞུང་ལུགས་འགྲེལ་ཚུལ་གྱི་རྩ་འཛིན་དེ་ཧ་ཅང་ཕན་ཐོགས་ཆེན་པོར་
མཐོང་། གང་ཡིན་ཞེ་ན། དེས་སྣ་ཚོགས་ཆོས་ལུགས་ཀྱི་རིན་ཐང་དང་ཁྱད་ནོར་
འགྲེལ་བརྗོད་བྱེད་ཀྱི་ཡོད། མི་རབས་མང་པོ་ཞིག་གི་ཉམས་མྱོང་གཏོགས་པའི་
ལོ་རྒྱུས་ཡུན་རིང་ལྡན་པའི་ཡར་རྒྱས་ལ་བརྟེན་ནས་ཆོས་ལུགས་སོ་སོར་སོ་སོའི་
མཛེས་སྡུག་དང་། རྒྱུ་མཚན། ཐུན་མིན་གྱི་ཁྱད་ཆོས་ལྡན་ཡོད། གཙོ་ཆེ་བ་ཞིག་
ལ་སྣ་ཚོགས་རང་བཞིན་ལ་བརྟེན་འཛམ་གླིང་ཆོས་ལུགས་ཁག་གིས་འགྲོ་བ་མི་
གྲངས་ལས་འདས་པར་ཞབས་འདེགས་སྒྲུབ་ཐུབ་ཀྱི་ཡོད། དེ་ལས་ལྡོག་སྟེ། ཅི་སྟེ་
ལོ་རྒྱུས་ལྡན་པའི་ཆོས་ལུགས་གཅིག་ཁོ་ན་ལས་མེད་ན། དམིགས་བསལ་སེམས་
དོན་རིག་པའི་འབྱུང་ཁུངས་དང་བློའི་འཆར་སྒོ་དང་འབྲེལ་བའི་འཛམ་གླིང་འདི་ཉིད་
ཉམས་རྒུད་དུ་ཕྱིན་ཡོད་ངེས་ལ་ཆོས་ལུགས་ཀྱིས་མིའི་དགོས་མཁོའི་ཐད་ཞབས་
འདེགས་སྒྲུབ་རྒྱུར་ལམ་ལྷོང་བྱུང་ཡོད་མདོག་ཁ་པོ་མ་རེད།
ཕྱོགས་དེ་ནས་བལྟས་ན། སྣ་ཚོགས་ཆོས་ལུགས་ནི་གདོང་ལེན་བྱེད་མི་བདེ་
བའི་དཀའ་ངལ་ཞིག་ཏུ་མི་འགྱུར་བར། འགྲོ་བ་མིའི་སྙིང་སྟོབས་དང་དེའི་ཡུན་རིང་
བའི་ལོ་རྒྱུས་ཀྱི་མཛེས་རྒྱན་ཞིག་ཆགས་ཡོད། དེ་ནི་ཆེ་བསྟོད་ཀྱི་ཡུལ་དུ་གྱུར་པ་
ལས་སྐྱོན་འདོགས་བྱེད་ཡུལ་ཞིག་མ་ཡིན། དེས་ན་གཞན་རྣམས་སོ་སོའི་ཆོས་
ལུགས་སུ་སྒྱུར་རྒྱུའི་འདོད་པ་དེ་ཞི་ནས། དེའི་ཚབ་ཏུ་ཆོས་ལུགས་གཞན་གྱི་དོན་
དངོས་ཁས་ལེན་པའི་ཁས་ལེན་བཅོས་མ་མ་ཡིན་པ་ཞིག་རྒྱུད་ལ་སྐྱེ་ཐུབ། དེ་ནས་
ཆོས་ལུགས་གཞན་རྣམས་སྐྱོན་ཅན་ཞིག་གམ་ཉེན་ཁ་ཅན་ཞིག་ཏུ་མཐོང་རྒྱུའི་
ཚབ་ཏུ་ཆོས་ལུགས་གཞན་གྱི་གཏིང་ཟབ་པའི་བསླབ་བྱས་འཛམ་གླིང་ནང་ཞབས་
འདེགས་སྒྲུབ་བཞིན་པར་བཅོས་མིན་གྱི་ཡི་རང་སྐྱེས་པའི་ཐོག་ནས་འབྲེལ་གཏུག་
བྱེད་པ་ཡོང་གི་ཡོད།

ཨ་འཐས་རིང་ལུགས་ཀྱི་དཀའ་ངལ།

དེང་དུས་ཀྱི་འཛམ་གླིང་ནང་ཆོས་ལུགས་སྣ་ཚོགས་ཡོད་པ་ནི་གཡོལ་ཐབས་མེད་
པའི་དོན་དངོས་ཤིག་ཆགས་ཡོད། དེར་བརྟེན་ཆོས་ལུགས་བྱེ་བྲག་པ་ཞིག་གི་ངོས་
ནས་ལག་བསྟར་ཐུབ་པའི་བྱེད་སྒོ་ཞིག་ནི། ཨ་འཐས་རིང་ལུགས་དང་ལེན་བྱ་རྒྱུ་
དེ་ཡིན། རྒྱུ་མཚན་ནི་ཆོས་ལུགས་ཀྱི་རྗེས་འཇུག་པ་མང་པོས་དེར་རང་འགུལ་
གྱིས་འཇུག་གི་ཡོད། དོན་དངོས་སུ་ཨ་འཐས་རིང་ལུགས་ནི་སོ་སོའི་སྲོལ་རྒྱུན་
ཆོས་ལུགས་ཀྱི་ཆིག་སྒྲིལ་ལ་གནོད་སྐྱོན་དུ་མཐོང་བའི་ཉེན་ཁ་ཁག་ལ་ཡ་ལན་ཞིག་
ཡིན། ཨེབ་ར་ཧེ་མིག་(Abrahamic)ཆོས་ལུགས་ནང་ནས་ང་ཚོས་ཨ་འཐས་རིང་
ལུགས་མཐོང་བ་བཞིན་། ཨེ་ཤི་ཡའི་ཆོས་ལུགས། དཔེར་ན། ནང་ཆོས་དང་ཧིནྡུའི་
ཆོས་ལུགས་ནང་དུའང་ཨ་འཐས་རིང་ལུགས་མཐོང་རྒྱུ་ཡོད།
རྒྱ་ཆེ་ས་ནས་བཤད་ན། ཆོས་ལུགས་བྱེ་བྲག་པ་ཞིག་གི་ཁོངས་སུ་ཞུགས་
མིན་ལ་མ་ལྟོས་པར་ཨ་འཐས་རིང་ལུགས་པ་རྣམས་ཀྱིས་དེང་དུས་ཀྱི་འཛམ་གླིང་
ནང་ཚུལ་མིན་དང་ཆོས་མིན་གྱི་བྱ་སྤྱོད་ཀྱིས་ཁེངས་པར་ཡིད་ཆེས་བྱེད་འདོད་
པ་དང་། དད་ལྡན་པ་ཚོའི་བྱེད་སྒོ་ནི་དཀོན་མཆོག་གི་བཀའ་བཀོད་གཞིར་བཟུང་
བསྒྲུབས་པའི་འཇིག་རྟེན་གྱི་སྐབས་ཏེ། མིའི་སྤྱི་ཚོགས་བསྐལ་པ་རྫོགས་ལྡན་གྱི་
དུས་སུ་ཕྱིར་འཁྲིད་ཐབས་བྱེད་པ་དེ་ཡིན། དམིགས་ཡུལ་དེ་དོན་གཉེར་བྱེད་པའི་
ཁྲོད་ཨ་འཐས་རིང་ལུགས་པ་རྣམས་ཀྱིས་སྤྱིར་བཏང་ནས་བདེན་དོན་(Truth)
ཚང་མ་ཁོ་རང་ཚོའི་གསུང་རབ་ནང་འདུས་ཡོད་པ་དང་། དེ་དག་རྟོགས་ན་དགེ་
མཚན་ཆེ་བར་ཡིད་ཆེས་ཤུགས་ཆེན་པོ་བྱེད་ཅིང་། བདེན་དོན་དང་འབྲེལ་བ་བཟོ་
མཁན་གྱི་སྣ་ཚོགས་རིང་ལུགས་སམ་རིས་མེད་ཀྱི་བསམ་བློའི་བཙན་རྒོལ་ལས་ཁོ་
རང་ཚོའི་གསུང་རབ་ཀྱི་བདེན་དོན་རྣམས་སྲུང་སྐྱོབ་བྱ་རྒྱུ་དེ་ལས་འགན་དུ་བརྩི་གི་
ཡོད། དེར་བརྟེན་ཨ་འཐས་རིང་ལུགས་ཀྱི་ལྟ་ཚུལ་གྱི་གལ་འགངས་ཆེ་བའི་ཆ་ཤས་
ཤིག་ནི། གསུང་རབ་ཀྱི་བདེན་དོན་དངོས་དེ་སྲུང་སྐྱོབ་དང་དེའི་ངེས་པའི་གནས་
བབ་རྒྱུན་སྲིང་བྱ་རྒྱུ་དེ་ཡིན། དེས་ན་ཨ་འཐས་རིང་ལུགས་པ་རྣམས་ལ་གསུང་རབ་
ནང་བསྟན་པའི་དཀོན་མཆོག་གི་བཀའ་ནི་ཁོང་རང་ཚོའི་གོ་ཚོད་ལྟར་དོན་དམ་པ་
དང་། འགྱུར་བ་མེད་པ། ངེས་པ་ཞིག་ཆགས་ཡོད།
ཨ་འཐས་རིང་ལུགས་ཀྱིས་ངེས་པར་དུ་ཆོས་ལུགས་ཀྱི་ཐལ་ཆེ་བའི་འདོད་
ཚུལ་གྱི་རྐྱེན་བྱེད་མི་དགོས་ཀྱང་། དེ་གཉིས་སོ་སོར་འབྱེད་མཁན་གྱི་བཅད་
མཚམས་ཕྲ་མོ་ཞིག་ལས་མེད། འོན་ཀྱང་ཨ་འཐས་རིང་ལུགས་པའི་ལངས་ཕྱོགས་
འོག་སེམས་ཁྲལ་བྱ་ཡུལ་གཅིག་ཡོད། དེ་ལ་སྣ་ཚོགས་རིང་ལུགས་པ་ཚོས་དོ་ནན་
པོ་བྱེད་དགོས། དེ་ནི་ཆོས་ལུགས་སྣ་ཚོགས་འདོད་པའི་རིང་ལུགས་ནང་ལྟ་གྲུབ་
རྣམས་འབྲེལ་ཆགས་བཟོ་བ་དེ་ཡིན། ངས་གོང་དུ་བཟང་སྤྱོད་དང་། ལྟ་གྲུབ། རིག་
གཞུང་བཅས་ཆོས་ལུགས་ཀྱི་ཁྱད་ཆོས་གཙོ་བོ་གསུམ་སོ་སོར་ཕྱེས་པ་དེ་དག་
འདིར་ང་ཚོས་བེད་སྤྱོད་བྱས་ན། སེམས་ཁྲལ་དེར་གནད་ལ་སྨིན་པོས་གདོང་ལེན་
བྱེད་ཐུབ། གང་ལྟར་སྤྱི་ཚོགས་ཤིག་གི་ནང་འཚོ་ཐབས་ཀྱི་རྩ་འཛིན་ལམ་སྟོན་དང་
འབྲེལ་བའི་ཉམས་ལེན་དང་རིག་གཞུང་གི་གནད་དོན་ཐད་འགྲེལ་བརྗོད་ལྷུག་པོ་
ཞིག་བྱས་ན། ཐ་ན་ཆོས་ལུགས་སྣ་ཚོགས་འདོད་མཁན་ཞིག་གིས་རྩ་བའི་ཆ་ནས་
བདེན་དོན་དང་འབྲེལ་བའི་རང་གི་གསུང་རབ་ཀྱི་ལྟ་གྲུབ་དེ་ངེས་པ་ཅན་ཞིག་ཏུ་
ཁས་ལེན་ཐུབ་ཅིང་། གཞན་ཡང་ཆོས་ལུགས་གཞན་རྣམས་ཁས་ལེན་བྱེད་པ་དང་
སྦྲགས་སོ་སོའི་ཆོས་ལུགས་ཀྱི་ལྟ་གྲུབ་རྒྱུན་འཛིན་ལེགས་པར་བྱེད་ཐུབ།
བདེན་གཅིག་ཆོས་གཅིག་དང་བདེན་མང་ཆོས་མང་གཉིས་མཐུན་སྒྲིག་
བྱེད་པ།
བསམ་བློ་འདི་གཞི་རྩར་བཞག་སྟེ། ཆོས་ལུགས་བྱེ་བྲག་པ་གཅིག་གི་རྗེས་འཇུག་
པ་ཞིག་གིས་ཆོས་ལུགས་གཞན་གྱི་ཁུངས་ལྡན་རང་བཞིན་ལ་འབྲེལ་བ་ཇི་ལྟར་
བྱེད་དམ། ལྟ་གྲུབ་ཀྱི་ཐོག་ནས། དེ་ནི་འཛམ་གླིང་གི་སྲོལ་རྒྱུན་ཆོས་ལུགས་ཁྲོད་
གཏོགས་པའི་སྣང་ཚུལ་དུ་འགལ་འདུ་ཅན་གྱི་ལྟ་ཚུལ་གཉིས་ཕན་ཚུན་མཐུན་སྒྲིག་
བྱ་ཚུལ་གྱི་གནད་དོན་ཞིག་ཡིན། ངས་ཡང་ནས་ཡང་དུ་ལྟ་ཚུལ་དེ་གཉིས་ལ་བདེན་
པ་གཅིག་ཆོས་ལུགས་གཅིག་དང་བདེན་པ་མང་པོ་ཆོས་ལུགས་མང་པོ་ཞེས་འགྲེལ་
བཤད་རྒྱག་གི་ཡོད། མིའི་འཛམ་གླིང་ནང་བདེན་མང་ཆོས་མང་གི་གནས་སྟངས་
དགོས་གལ་ཆེ་བར་རྩོད་མེད་དུ་གླེང་ཞིང་། རང་གི་ཆོས་ལུགས་ཀྱིས་བདེན་མང་
ཆོས་མང་གི་ལྟ་ཚུལ་སྟོན་པའི་དད་ལྡན་མི་ཞིག་གིས། བདེན་མང་ཆོས་མང་དང་
བདེན་གཅིག་ཆོས་གཅིག་གི་ལྟ་ཚུལ་གཉིས་ཕན་ཚུན་མཐུན་སྒྲིག་ཇི་ལྟར་བྱེད་དམ།
ཆོས་ལ་ཡིད་ཆེས་ཡོད་མཁན་མང་པོའི་བསམ་བློ་ལྟར། བདེན་དོན་གཅིག་
དང་ཆོས་ལུགས་གཅིག་ཅེས་མཆོག་འཛིན་གྱི་ལྟ་ཚུལ་འགའ་འཛམ་གླིང་གི་རླབས་
ཆེན་ཆོས་ལུགས་མང་ཆེ་བའི་སྙིང་དབུས་སུ་གནས་པ་ངས་ཁས་ལེན་ལོས་བྱེད།
དེར་མ་ཟད་སོ་སོའི་ཆོས་ལུགས་ལ་བཅངས་པའི་རྩེ་གཅིག་པའི་དད་སེམས་ཀྱིས་
སོ་སོས་གདམ་ག་བྱས་པའི་ཆོས་ལུགས་དེ་ལེགས་ཤོས་ཤིག་ཏུ་ངོས་འཛིན་
དགོས་སྐོར་སྟོན་གྱི་ཡོད། དཔེར་ན། ངོས་ལ་མཚོན་ན་ནང་ཆོས་ལེགས་ཤོས་ཡིན་
ཀྱང་། དེས་མི་ཚང་མར་ནང་ཆོས་ལེགས་ཤོས་ཡིན་རྩ་བ་ནས་ཟེར་གྱི་མེད། ངོས་
ཀྱི་སྤུན་ཟླ་མི་རིགས་ས་ཡ་མང་པོར། འཇིག་རྟེན་བཀོད་པ་པོ་འདོད་པའི་ཆོས་
ལུགས་དེ་ལེགས་ཤོས་ཡིན་རྒྱུ་རེད། དེར་བརྟེན་ཉམས་ལེན་པ་སྒེར་ལ་མཚོན་ན།
བདེན་དོན་གཅིག་དང་ཆོས་ལུགས་གཅིག་ཅེས་པའི་ལྟ་ཚུལ་དེ་འཚམ་ཤོས་ཤིག་
ཡིན། སོ་སོའི་ཆོས་ནས་བསྟན་པའི་ཐར་ལམ་དུ་འཇུག་པར་ནུས་ཤུགས་དང་རྩེ་
གཅིག་པའི་དོ་སྣང་སྤེལ་མཁན་དེ་ཡིན། དེ་དང་དུས་མཚུངས་ཆོས་ཉམས་ལེན་པ་
ཚོས་རང་གི་ཆོས་ལུགས་ལ་རང་ཤེད་ཀྱིས་ཆགས་ཞེན་བྱ་རྒྱུ་མེད་པ་ཧ་ཅང་གནད་
འགག་ཆེན་པོ་ཡིན།
ཐེངས་གཅིག་ཨར་ཇན་ཊི་ནར་(Argentina) ཚོགས་འདུ་ཞིག་གི་སྐབས།
ངོས་ཀྱི་གྲོགས་པོ་དམ་པ་ཚན་རིག་པ་ཕ་རན་སི་སེ་ཁོ་ལྦ་རི་ལ་(Francisco
Varela) ལགས་ཀྱི་དགེ་རྒན་སྙན་གྲགས་ཅན་གྱི་ཅི་ལིའི་(Chile) ཚན་རིག་པ་སྐུ་
ཞབས་ཧམ་བར་ཊོ་མཱ་ཐུ་རཱ་ན་(Humberto Maturana) ལགས་ཀྱིས། ཁོ་རང་
ཚན་རིག་པ་ཞིག་ཡིན་པའི་ཆ་ནས་སོ་སོའི་ཉམས་ཞིབ་བྱ་ཡུལ་གཅིག་པུར་ཧ་ཅང་
ཆགས་ནས་སྡོད་ཀྱི་མེད། གང་ཡིན་ཞེ་ན། དེས་ཕྱོགས་ལྷུང་མེད་པར་ཞིབ་འཇུག་
བྱེད་པའི་ཁོ་རང་གི་ནུས་པར་འགོག་རྐྱེན་བྱེད་ཀྱི་འདུག་ཅེས་གསུངས་སོང་། ངའི་
སེམས་ནང་དེ་ནི་ང་ཚོས་ཀྱང་ཆོས་ལུགས་ཀྱི་ཁྱབ་ཁོངས་ཁྲོད་དུ་དང་ལེན་བྱེད་
དགོས་པའི་ངེས་ཤེས་ཤིག་རེད་དྲན་གྱི་འདུག དེའི་དོན་ནི་ང་རང་ནང་པ་ཞིག་ཡིན་
པའི་ཆ་ནས། ནང་ཆོས་ལ་ཞེན་ཆགས་ཆེན་པོ་ཡོང་སླད་འབད་བརྩོན་ནམ་ཡང་
བསྟེན་རྒྱུ་མེད། དེ་ལྟར་བྱས་ན། ཆོས་ལུགས་གཞན་གྱི་རིན་ཐང་མཐོང་བའི་ངའི་
ནུས་པར་འགོག་རྐྱེན་བཟོ་སྲིད།
འོན་ཀྱང་སྤྱི་ཚོགས་ཤིག་ལ་མཚོན་ན། བདེན་པ་མང་པོ་དང་ཆོས་ལུགས་
མང་པོ་ནི་རན་པོ་ཡོད་པ་ཙམ་མ་ཟད་དགོས་གལ་ཆེན་པོ་ཆགས་ཡོད། མདོར་ན།
གང་དུ་མི་གཅིག་ལས་མང་བ་ཡོད་པ་དེར་བདེན་པ་མང་པོ་དང་ཆོས་ལུགས་མང་
པོའི་ལྟ་ཚུལ་དེ་སྔ་ས་ནས་གནད་འགག་ཆེན་པོ་ཆགས་ཡོད། དེས་ན་སྣང་ཚུལ་དུ་
འགལ་འདུ་ཅན་གྱི་ལྟ་ཚུལ་དེ་གཉིས་རང་རང་གི་སྤྱི་ཚོགས་ཀྱི་ཁོར་ཡུག་མི་འདྲ་
བ་དང་གང་ཟག་སྒེར་གྱི་རིམ་པར་སྦྱར་ན་ང་ཚོས་དེ་གཉིས་དབར་འགལ་འདུ་གང་
ཡང་མི་མཐོང་།
ཐ་དད་དང་འགལ་འདུ་ཅན་གྱི་ཆོས་ལུགས་ཀྱི་བསླབ་བྱ་དེ་དག་ལ་ང་ཚོས་
གདོང་ལེན་ཇི་ལྟར་བྱེད་དམ་ཞེས་པའི་དྲི་བ་འདིར་ལན་འདེབས་རྒྱུ་ད་དུང་ལྷག་
ཡོད། ནང་པའི་ལྟ་ཚུལ་གྱི་ཐོག་ནས་བཤད་ན། འཇིག་རྟེན་ལས་འདས་པའི་དཀོན་
མཆོག་སྟེ། ཆེས་ཐོག་མའི་རྒྱུ་དང་རྒྱུ་དེར་རང་རྒྱུ་མེད་པར་འདོད་པའི་ལྟ་ཚུལ་དེ
རྟག་མཐར་ལྷུང་བ་དང་། ལྟ་བ་དེས་ཐམས་ཅད་མཁྱེན་པའི་གོ་འཕང་འཐོབ་པ་ལ་
གེགས་བྱེད་ཀྱི་ཡོད། དེ་ལས་ལྡོག་སྟེ། དཀོན་མཆོག་གཅིག་རྐྱང་འདོད་པའི་ལྟ་
ཚུལ་ནང་། ནང་ཆོས་ཀྱིས་འཇིག་རྟེན་བཀོད་པ་པོ་དང་དཀོན་མཆོག་གིས་བཀོད་པ་
ཁས་མི་ལེན་པས་ཆད་མཐར་ལྷུང་བ་དང་། ལྟ་ཚུལ་དེ་ཉེན་ཁ་ཚ་པོས་ཚུལ་འཆོས་
དང་དངོས་གཙོ་སྨྲ་བའི་འཇིག་རྟེན་གྱི་ལྟ་ཚུལ་དང་ཐག་ཉེ་པོ་ཡོད་པར་འདོད།
འོན་ཀྱང་ཕྱོགས་གཞན་ཞིག་ནས་འཇིག་རྟེན་བཀོད་པ་པོ་འདོད་པའི་ཆོས་
ལུགས་ཀྱི་ལྟ་ཚུལ་ནང་། ནང་བཅུད་ཀྱི་སེམས་ཅན་ཐེ་བའི་ཕྱི་སྣོད་ཀྱི་འཇིག་རྟེན་
ཡོངས་རྫོགས་ནུས་མཐུ་ཆེ་བའི་དཀོན་མཆོག་གཅིག་གིས་བཀོད་པར་ཡིད་ཆེས་
བྱས་ན། ཆོས་ལུགས་གཞན་རྣམས་ཀྱང་དཀོན་མཆོག་གིས་བཀོད་པར་ཁས་ལེན་
མི་བྱེད་ཀ་མེད་ཡིན། དེ་ཁས་ལེན་མ་བྱས་ན། ཆོས་ལུགས་གཞན་རྣམས་ཀྱིས་
ལམ་སྐྱོན་ཅན་ཞིག་བསྟན་ཀྱང་དཀོན་མཆོག་ལ་དེ་དག་འགོག་པའི་ནུས་པ་མེད་
ཅིང་དཀོན་མཆོག་གི་བླ་ན་མེད་པའི་ནུས་པ་ངོས་ལེན་མི་བྱེད་པར་ཐལ་བའམ།
ཡང་ན་དཀོན་མཆོག་ལ་ལམ་སྐྱོན་ཅན་དེ་དག་འགོག་པའི་ནུས་པ་ལྡན་ཡང་། ཁོང་
གིས་དེ་ལྟར་གནང་གི་མེད་པར་འདོད་ན། སེམས་ཅན་ཐམས་ཅད་ལ་དམིགས་པའི་
དཀོན་མཆོག་གི་སྙིང་རྗེ་ཁས་ལེན་མི་བྱེད་པ་ཐལ་བར་འགྱུར་བའི་ཉེས་པ་གཉིས་
པོ་གང་རུང་འཇུག་ངེས་ཡིན། རྒྱུ་མཚན་གང་ཡིན་རུང་ཕྱི་མ་འདིའི་བསྟན་དོན་ནི།
མདོར་ན། དཀོན་མཆོག་གིས་རང་གི་རྗེས་འཇུག་པ་ས་ཡ་མང་པོར་ཐུགས་སྣང་
མ་མཛད་པར་ལམ་སྐྱོན་ཅན་དེ་དག་ལ་ཞུགས་འཇུག་པ་དང་། དེ་ལ་བརྟེན་ནས་
མི་དེ་དག་དམྱལ་བར་སྐྱེ་རུ་འཇུག་གི་ཡོད། དེར་བརྟེན་དཀོན་མཆོག་གཅིག་རྐྱང་
འདོད་པའི་ལྟ་བ་དང་། ལྷག་པར་དུ་ཚད་མེད་ནུས་རྩལ་དང་། ཐམས་ཅད་མཁྱེན་པ།
ཉེ་རིང་དང་བྲལ་བའི་སྙིང་རྗེ་བཅས་ནི་དཀོན་མཆོག་གི་ཁྱད་ཆོས་སུ་འདོད་པའི་
ལུགས་ཀྱི་ལྟ་ཚུལ་ནང་། མདོར་ན། དཀོན་མཆོག་གི་རྗེས་འཇུག་གདུལ་བྱ་རྣམས་
ཀྱི་གཏན་གྱི་བདེ་དོན་སླད། འཛམ་གླིང་ནང་ཆོས་ལུགས་མང་པོ་ཡོད་པ་ཚང་མ་
འཇིག་རྟེན་བཀོད་པ་པོའི་བློའི་གཡོ་བ་སྔོན་དུ་སོང་བ་ལས་བྱུང་བར་ངོས་འཛིན་
བྱེད་པ་བསྟན་ཡོད། དཀོན་མཆོག་གི་རྗེས་འཇུག་རྣམ་དག་ཅིག་ཡིན་པའི་ཆ་ནས།
ཆོས་ལུགས་ཚང་མར་བརྩི་མཐོང་དང་། རབ་བྱུང་ན་གུས་བརྩི་བྱེད་དགོས་པའི་དོན་
བསྟན་གྱི་ཡོད།
ནང་པའི་ལྟ་ཚུལ་ཐོག་ནས་བཤད་ན། སེམས་ཅན་གྱི་རིགས་སྣ་ཚོགས་ཡོད་
་བཞིན་དེ་དག་ལ་ཁམས་དང་མོས་པ་མི་འདྲ་བ་སྣ་ཚོགས་ཡོད་པས། རང་རང་
གི་ཁམས་དང་མོས་པར་འཚམ་པའི་སེམས་དོན་གྱི་ཐབས་ལམ་སྣ་ཚོགས་ཤིག་
ཡོད་ན། སེམས་རྒྱུད་ཡར་རྒྱས་འགྲོ་བར་ཕན་ནུས་ཆེ་བ་མཐོང་གི་ཡོད། དེར་
བརྟེན་ཆོས་ལུགས་ཀུན་ལ་གུས་བརྩིའི་ཚོར་སྣང་ཞིག་གོང་མཐོར་གཏོང་བར་གཞི་
རྟེན་དེ་ཉིད་ཀྱིས་འདང་ངེས་ཡིན། གུ་ཡངས་པའི་དམངས་གཙོའི་ལམ་ལུགས་ཀྱི་
ལྟ་ཚུལ་ཐོག་ནས་ཀྱང་། རྒྱལ་ཁབ་ཀྱི་མངའ་འབངས་མི་རེ་ངོ་རེས་སོ་སོའི་ཐོབ་ཐང་
ལ་བརྩི་མཐོང་བྱེད་དགོས་པའི་རྩ་འཛིན་ལ་མོས་མཐུན་བྱེད་པ་དེ་སྲིད་དུ་སོ་སོ་
གང་ཟག་ཅིག་ཡིན་པའི་ཆ་ནས་སོ་སོའི་གོ་རྟོགས་ཀྱི་གཞི་རྟེན་དུ་གྱུར་པའི་ཆོས་
ལུགས་གཞན་ལའང་གུས་བརྩི་བྱ་རྒྱུའི་འོས་འགན་ཡོད།
སྤྱི་ཚོགས་ནང་རྒྱ་ཆེ་ས་ནས་བདེན་པ་དུ་མ་དང་ཆོས་དུ་མའི་ལྟ་ཚུལ་འཛིན་
དགོས་པའི་གནད་དེ་ལྟར་ཡིན་པ་དང་། ཆབས་ཅིག་སོ་སོའི་ཆོས་ལུགས་ཀྱིས་
བདེན་པ་གཅིག་དང་ཆོས་གཅིག་གི་ལྟ་ཚུལ་དགོས་པ་གསུང་གི་ཡོད། གལ་
ཏེ་མཐུན་འབྲེལ་གྱི་ཐོག་ནས་ལྟ་ཚུལ་གཉིས་ཀ་འཛིན་འདོད་མཆིས་ཚེ། འདིར་
གསར་གཏོད་ཀྱི་ནུས་པ་ལྡན་པའི་ཐབས་ལམ་ཞིག་དགོས་པར་ངས་ཡིད་ཆེས་
བྱེད་ཀྱི་ཡོད།
དཔེར་ན། འཛམ་གླིང་གི་ཆོས་ལུགས་དང་འབྲེལ་བའི་ཐོག་ནས་བཤད་ན།
དད་པ་དང་གུས་བརྩི་ནི་སེམས་ཁམས་ཀྱི་ལྟ་སྟངས་མི་འདྲ་བ་གཉིས་སུ་ཁྱད་པར་
འབྱེད་སྲིད། དད་པ་ནི་བློའི་བྱེད་ལས་དང་འབྲེལ་བའི་ཡིད་ཆེས་ལྟ་བུའི་སེམས་
ཁམས་ཀྱི་གནས་སྟངས་དང་འབྲེལ་བ་མ་ཟད་བློ་གཏད་དང་གདེང་སྤོབས་ལ་
འབྲེལ་ཡོད། དེ་ལས་ལྡོག་སྟེ་གུས་བརྩི་ནི་ཡི་རང་དང་བརྩི་མཐོང་ལ་འབྲེལ་ཞིང་།
རང་གི་གུས་བརྩི་བྱ་ཡུལ་གྱི་རིན་ཐང་དང་གལ་གནད་ངོས་འཛིན་ཐུབ་པ་ལས་ཡོང་
གི་ཡོད།
ཆོས་ལུགས་ཀྱི་སྐབས་དོན་ལ་གཞིགས་ན། དད་པ་ནི་སོ་སོའི་ཆོས་ལུགས་
ནས་གསུངས་པའི་བདེན་པ་དང་འབྲེལ་བ་དང་། ལྷག་པར་དུ་གྲུབ་མཐའི་བདེན་པ་
དང་འབྲེལ་ཡོད། དེར་བརྟེན་དད་ལྡན་ཆོས་པ་ཞིག་གིས་རང་ཉིད་ཀྱི་ཆོས་ལུགས་
ལ་དམིགས་བསལ་དད་པ་བྱ་རྒྱུ་དང་། ཆབས་ཅིག་ཆོས་ལུགས་གཞན་ལ་སེམས་
གཏིང་ནས་གུས་བརྩི་བྱ་རྒྱུ་གལ་ཤིན་ཏུ་ཆེ། ལེགས་སྦྱར་གྱི་ནང་པའི་སྲོལ་རྒྱུན་
ཁྲོད། དད་པ་ལ་དབྱེ་བ་གསུམ་འབྱེད་ཀྱི་ཡོད་པ་ནི། མངོན་འདོད་ཀྱི་དད་པ་དང་།
ཡིད་ཆེས་ཀྱི་དད་པ། དང་བའི་དད་པ་བཅས་གསུམ་ཡིན། དེ་དག་ལས་དང་པོ་
མངོན་འདོད་ཀྱི་དད་པ་ནི་གུས་བརྩིའམ་གུས་ཞབས་དང་ཆོས་མཐུན་ཞིང་། ང་
ཚོས་དོ་སྣང་བྱུང་བ་ལྟར། ཆོས་ལུགས་གཞན་ལའང་ཆ་ཚང་རྒྱ་སྐྱེད་གཏོང་ཐུབ།
ཆོས་ལུགས་གཞན་ལ་གུས་བརྩི་དགོས་པའི་བསམ་ཚུལ་འདིར་ཡོངས་
གྲགས་ཀྱི་རྒྱུ་མཚན་གཉིས་ཡོད། དང་པོ་ནི། གོང་དུ་བརྗོད་པ་ལྟར། ཆོས་ལུགས་
དེ་དག་གིས་མི་ས་ཡ་མང་པོར་སེམས་གསོ་དང་སེམས་རྒྱུད་ཡར་རྒྱས་བཏང་བ་
མ་ཟད་བསྔགས་པར་འོས་པའི་བཟང་སྤྱོད་ཀྱི་རྣམ་གཞག་མཁོ་སྤྲོད་བྱས་པ་དང་།
སྔོན་དཔག་རུང་བའི་མ་འོངས་པར་ཡང་མུ་མཐུད་མཁོ་སྤྲོད་བྱེད་ངེས་པའི་རྩོད་
མེད་ཀྱི་དོན་དངོས་དང་། གཉིས་པ་ནི། (མཉམ་སྡེབ་མི་ཐུབ་པའི་) ཆོས་ལུགས་དབར་
གྱི་གྲུབ་མཐའི་ཁྱད་པར་དེ་དག་ལ་མ་ལྟོས་པར། སོ་སོའི་ཆོས་ལུགས་ཀྱི་གྲུབ་
མཐས་རང་ཉིད་ལ་བཟང་སྤྱོད་ཀྱི་མི་ཚེ་སྐྱེལ་སྟངས་ཤིག་སློབ་སྟོན་གནང་བ་ལྟར།
ཆོས་ལུགས་གཞན་གྱི་གྲུབ་མཐས་ཀྱང་གཅིག་མཚུངས་བཟང་སྤྱོད་ཀྱི་ལམ་སྟོན་
གནང་གི་ཡོད་པ་དེ་ཡིན། རྒྱུ་མཚན་འདི་ཅུང་ཤུགས་ཆེ་བ་ཡོད་སྲིད། གྲུབ་མཐའ་
དེ་དག་སོ་སོས་བར་འདུམ་བྱེད་མི་ཐུབ། འོན་ཀྱང་གཞི་རྩའི་ཆ་ནས་དེ་དག་གི་
མངོན་གསལ་དོད་པོའི་འདྲ་ཆོས་དང་བསྔགས་པར་འོས་པའི་བཟང་སྤྱོད་ཀྱི་རྣམ་
གཞག་ནི་ངོ་མཚར་ཆེ་བའི་དོན་དངོས་ཤིག་ཡིན། གཞན་གྱི་སྲོལ་རྒྱུན་གྱི་ཆོས་
ལུགས་ལ་སེམས་གཏིང་ནས་བཅོས་མིན་གྱི་གུས་བརྩི་བྱ་རྒྱུར་གཅེས་སྤྲས་བྱེད་
པ་ནི་ངོ་ཐོག་ཏུ་སྒྲུབ་ནུས་པ་ཞིག་ཡིན་ཞིང་། ང་རང་གིས་ཉམས་ལེན་བྱེད་སྟངས་
དེ་འདྲ་ཡིན།། །།

༡༠ འབྱུང་འགྱུར་གྱི་དཀའ་ཚེགས།

༄༅། །འཛམ་གླིང་ནང་གི་ཆོས་ལུགས་རྣམས་ཕན་ཚུན་ཞི་མཐུན་ངང་མཉམ་
གནས་ཐུབ་སྲིད་པར་ང་རང་ནོར་མེད་ན། གལ་ཆེ་བའི་མཇུག་འབྲས་གསུམ་ཡོང་
ངེས། དང་པོ་ནི། ཆོས་ལུགས་ནི་ང་ཚོའི་འགྲོ་བ་མིའི་ཁྱིམ་ཚང་ཆེན་པོ་འདིའི་ནང་
བསྐྱར་དུ་འཁྲུག་རྩོད་དང་དཀའ་རྙོག་གི་འབྱུང་རྩ་ཞིག་ཏུ་མི་འགྱུར་བར་བྱ་རྒྱུའི་ཆོད་
སེམས་ཡོད་ན་འཛམ་གླིང་ནང་གི་རླབས་ཆེན་ཆོས་ལུགས་ཁག་གི་རྗེས་འབྲང་པ་
ཚོར་ནུས་པ་ཏན་ཏན་ཡོད། གཉིས་པ་ནི། ལྟ་གྲུབ་ཀྱི་ཁྱད་པར་ཁས་ལེན་པ་དང་
ཆབས་ཅིག་སྙིང་རྗེ་ནི་ང་ཚོ་སྤྱི་མཐུན་དང་གཞི་རྩའི་སེམས་དོན་གྱི་རིན་ཐང་ཞིག་
ཏུ་ཁ་ཞེ་གཉིས་མེད་ཀྱིས་བརྩི་མཐོང་བྱེད་ཐུབ་ན། ང་ཚོས་མགྲིན་དབྱངས་གཅིག་
གྱུར་གྱི་ཐོག་ནས་སྐད་ཆ་ཤོད་ཐུབ། དེས་ན་ང་ཚོས་ཕན་ཐོགས་ཆེ་བའི་སྐུལ་འདེད་
ཅིག་ཏུ་མཉམ་རུབ་ཀྱི་ཐོག་ནས་ལས་ཀ་བྱེད་ཐུབ་པ་དང་། ཆོས་ལ་ཡིད་ཆེས་ཡོད་
མཁན་ས་ཡ་མང་པོའི་དབང་ཤུགས་དང་ནུས་པ་ཕོན་ཆེན་ཞིག་ཞི་བདེ་དང་འགྲོ་བ་
མིའི་བདེ་སྐྱིད་ཀྱི་སླད་དུ་སྟངས་འཛིན་བྱེད་ཐུབ། གསུམ་པ་ནི། ད་ལྟའི་ཆར་འགྲོ་
བ་མིའི་ལས་དོན་གལ་ཆེ་ཤོས་དེ་འཛམ་གླིང་ནང་གི་མི་རྣམས་འཆམ་མཐུན་ངང་ཞི་
བདེའི་ཐོག་ནས་མཉམ་གནས་ཐུབ་པ་བྱ་རྒྱུ་དེ་ཡིན་པ་ང་ཚོས་ངོས་འཛིན་ཐུབ་ན།
ད་གཟོད་འཛམ་གླིང་གི་ཆོས་ལུགས་ཁག་ལ་ལས་འགན་གལ་ཆེན་པོ་ཡོད། དེ་ནི་
གལ་ཆེ་ཤོས་ཡིན་ལ་ཕལ་ཆེར་སྒྲུབ་ཁག་ཤོས་ཀྱང་ཡིན། འདིར་འཛམ་གླིང་ནང་གི་
ཆོས་ལུགས་ཁག་གིས་དམངས་གཙོའི་སྲིད་དོན་རིག་པའི་ལམ་ལུགས་ཐོག་ནས་
སློབ་སྦྱོང་ལེན་རྒྱུ་ཡོད། སྲིད་དོན་གྱི་ཚོགས་པ་མི་འདྲ་བ་ཁག་གིས་མངོན་གསལ་
དོད་པོར་ལྟ་ཚུལ་མི་འདྲ་བར་ཕྱོགས་འཛིན་བྱེད་ཅིང་ཐ་ན་མངོན་དུ་མ་གྱུར་བའི་ལྟ་
ཚུལ་འགར་ཡང་ཕྱོགས་འཛིན་བྱེད་ནའང་། ཁོང་ཚོས་ཆབ་སྲིད་ཀྱི་ལམ་ལུགས་
གཅིག་གི་ནང་འཆམ་མཐུན་ངང་གནས་ཤིང་། སྤྱི་ཚོགས་ལ་ཞབས་འདེགས་སྒྲུབ་
རྒྱུར་ནུས་པ་གཅིག་ཏུ་སྤུངས་ཐུབ་ཀྱི་ཡོད། དེར་བརྟེན་འཛམ་གླིང་གི་ཆོས་ལུགས་
ཁག་གིས་དེ་དང་གཅིག་མཚུངས་ཤིག་བྱེད་མི་ཐུབ་པའི་རྒྱུ་མཚན་གང་ཡིན་ནམ།
གུས་བརྩིའི་ཐོག་ནས་རང་གཞན་ཀུན་གྱི་ཆོས་ལུགས་ངོས་འཛིན་བྱེད་པའི་ཐོག་
ལ་གཞི་བཞག་སྟེ། སྣ་མང་རིང་ལུགས་ལ་ཁ་ཞེ་གཉིས་མེད་ཀྱིས་གཅེས་སྤྲས་བྱེད་
པ་ནི་དེ་སྒྲུབ་པའི་སྔོན་འགྲོའི་དགོས་མཁོ་ཡིན། རྒྱུ་མཚན་གཉིས་ལ་བརྟེན་ནས་དེ་
ནི་དཀའ་ལས་ཁག་ཤོས་ཡིན། དང་པོ་འཛམ་གླིང་ཞི་བདེའི་དམིགས་ཡུལ་དེ་སྒྲུབ་
དཀའ་བ་དང་། གཉིས་པ་ནི་ཆོས་ལ་ཡིད་ཆེས་ཡོད་མཁན་དང་མེད་མཁན་ཚོས་
ཕན་ཚུན་ངོས་འཛིན་བྱ་རྒྱུ་ཙམ་མིན་པར། ད་དུང་ཆོས་ལུགས་རིས་མེད་པ་ཚོས་
ཀྱང་ཆོས་དད་ཡོད་མཁན་རྣམས་ངོས་ལེན་བྱེད་དགོས།

ཆོས་ལུགས་དང་དྲག་སྤྱོད།

ལོ་རྒྱུས་ཀྱི་ཁྲོད་ཆོས་ལུགས་ཀྱིས་དཀའ་རྙོག་དང་འཐེན་འཁྱེར་གྱི་གཞི་རྩ་བྱས་
པའི་རྒྱུ་མཚན་ལ་བརྟེན་ནས་སྲོལ་རྒྱུན་གྱི་ཆོས་ལུགས་ཆེ་ཁག་ཚང་མས་ཆོས་
ལུགས་ཀྱིས་འཐེན་འཁྱེར་དང་། དཀའ་རྙོག སྡུག་བསྔལ་བཅས་ཀྱི་རྐྱེན་རྩ་ཞིག་
བྱས་ཡོད་པ་དང་། མུ་མཐུད་བྱེད་སྲིད་པ་ངོས་ལེན་བྱ་རྒྱུ་གནད་འགག་ཆེན་པོ་ཡིན།
དེའང་རང་ངོས་ནས་སློབ་སྦྱོང་ཞིབ་ཚགས་བྱས་ཏེ་ངོས་ལེན་བྱེད་དགོས། དེ་ལྟར་
བྱུང་ན་སྲོལ་རྒྱུན་བྱེ་བྲག་པ་ཅིག་གི་རྗེས་འཇུག་པ་ཚོས་ཞེན་འཛིན་རིང་ལུགས་
དང་། མི་བཟོད་པ། རང་ལུགས་ཞེན་འཛིན། དྲག་སྤྱོད་བཅས་ཀྱི་ཁ་གཏད་དུ་བག་
ཟོན་ཆེན་པོས་གནས་ཐུབ། ས་གནས་དང་རྒྱལ་སྤྱི་གཉིས་ཀའི་འཛམ་གླིང་ནང་གི་
ཆོས་ལུགས་ཁག་གི་དབུ་ཁྲིད་རྣམས་ཀྱིས་རང་རང་སོ་སོའི་ཆོས་ལུགས་དེ་དྲག་
སྤྱོད་ཀྱི་རྒྱབ་རྟེན་དུ་བེད་སྤྱོད་གཏོང་མི་ཉན་ཞེས་རྒྱུན་དུ་ནན་བརྗོད་བྱ་རྒྱུ་གནད་
འགག་ཤིན་ཏུ་ཆེ། དེ་ནི་སྒེར་དང་ཆོས་སྡེ་གཉིས་ཀའི་ངོས་ནས་ངེས་པར་དུ་ཤེས་
དགོས་པ་དང་གང་ཐུབ་ཅི་ཐུབ་ཀྱིས་ལག་བསྟར་བྱེད་དགོས་ཀྱི་ཡོད། སྤྱི་དང་མི་
མཐུན་པའི་ཚོགས་སྡེ་དང་གང་ཟག་སྒེར་པ་རེ་ཟུང་གིས་ཆོས་ཀྱི་མིང་ཐོག་ནས་སོ་
སོའི་དགའ་མོས་ལྟར་འཚེ་བའི་ལས་སུ་འཇུག་གི་ཡོད་པ་གསལ་པོ་རེད། འོན་ཏེ་
དྲག་སྤྱོད་ཀྱི་ཁ་གཏད་དུ་ལངས་རྒྱུ་དང་། སོ་སོའི་དབང་ཆ་དེ་ལྟའི་ཐལ་སྤྱོད་པའི་
ཚོད་འཛིན་འོག་མི་ཤོར་བ་བྱ་རྒྱུ་ནི་ཆོས་ཀྱི་རྗེས་འབྲང་པ་(འཛམ་གླིང་ཧྲིལ་པོར་ཟེར་
གྱི་མེད།) ཚང་མའི་ཁེ་ཕན་ལ་ཐུག་ཡོད།
ཆོས་ལུགས་དང་དྲག་སྤྱོད་དབར་འབྲེལ་བ་བྱུང་ཚུལ་ཤེས་རྟོགས་བྱེད་པའི་
ཁྲོད་རྐྱེན་རྩ་དུ་མ་ཡོད་པ་རྣམས་སོ་སོར་དབྱེ་འབྱེད་བྱ་རྒྱུ་གལ་ཆེན་པོ་ཡིན། དང་
༑ མཆོག་འཛིན་རིང་ལུགས་{སོ་སོའི་དད་མོས་ལ་གཞིགས་པས་ཞེན་འཛིན་རིང་ལུགས་
ཀྱི་ལངས་ཕྱོགས།) དེ་ཉིད་དཀའ་རྙོག་གི་གཞི་རྩའི་རྐྱེན་དུ་འགྱུར་སྲིད་པ་དང་། གཉིས་
པ༑ ངས་གོང་དུ་བརྗོད་པ་བཞིན། རྒྱུན་དུ་ཆོས་ལུགས་ཀྱི་དྲག་སྤྱོད་ལྟ་བུར་མཐོང་
བ་རྣམས། མདོར་ན་ལོ་རྒྱུས་དང་། སྤྱི་ཚོགས། ཆབ་སྲིད། དཔལ་འབྱོར་བཅས་
ཀྱི་རྙོག་འཛིངས་ཆེ་བའི་གནས་སྟངས་ཀྱི་འབྲས་བུ་ཆགས་ཡོད། དྲག་སྤྱོད་ཀྱི་རྐྱེན་
དེ་གཉིས་ཀས་འགྲོ་བ་མིའི་རིགས་ལ་སེམས་དོན་གྱི་ལམ་ཞིག་བསྐྲུན་རྒྱུའི་ཚབ་
ཏུ་རང་རང་སོ་སོའི་ཆོས་ལུགས་དེ་རང་རྐྱ་བའི་ངོ་བོར་སྒྲོ་བཏགས་པ་ལས་ཆོས་
ལུགས་ནང་ཕན་ཚུན་འགལ་ཟླ་ལྟ་བུར་ལྟ་བའི་རྐྱེན་དུ་གྱུར། ཆོས་ལུགས་དེ་རང་རྐྱ་
བའི་ངོ་བོར་བཏགས་པས་ནང་པའི་གསུང་རྒྱུན་ལྟར་བརྗོད་ན། སྨན་དེ་ཉིད་དུག་གི་
ངོ་བོར་འགྱུར་བ་དང་འདྲ་བ་ཡིན། ཆོས་ཀྱི་རྩ་བའི་དམིགས་དོན་ནི་སེམས་འདུལ་
རྒྱུ་དང་ཤེས་རབ་ཀྱི་མིག་འབྱེད་རྒྱུ་དེ་ཡིན། འོན་ཀྱང་རྒྱུན་དུ་ཆོས་ལུགས་བྱེ་བྲག་
པ་ཞིག་གི་རྗེས་འཇུག་རྣམས་ཀྱིས་སོ་སོའི་མི་དགེ་བའི་བསམ་བློའི་དབང་གིས་
ཆོས་ཀྱི་བསླབ་བྱ་རྣམས་ལ་ལྷད་སྐྱོན་གཏོང་བ་དང་། དེ་ལ་བརྟེན་ནས་ཆོས་ཀྱིས་
སེམས་རྩེརྨོངས་འཇུག་པ་དང་མི་དགེ་བའི་སེམས་སྐྱེ་རུ་འཇུག་གི་ཡོད། དེ་ལྟར་ན་
ཆོས་ལུགས་ནི་འདོད་ཆགས་དང་འཁོན་འཛིན་གྱི་རྒྱུར་གྱུར་ནས་མཐར་ཤོག་ཁག་
དང་། རྩོད་རྙོག ཉོན་མོངས་སོགས་འཕེལ་འཇུག་གི་ཡོད། དེར་བརྟེན་འགན་འཁྲི
ཡོད་པའི་ཆོས་ལུགས་ཀྱི་དབུ་ཁྲིད་ཚོའི་ལས་འགན་གཙོ་བོ་ནི་དེ་ལས་སྲུང་སྐྱོབ་
བྱེད་རྒྱུ་དེ་ཡིན། སོ་སོའི་ཆོས་ལུགས་དེ་སེམས་ནང་གི་བག་ལ་ཉལ་བའི་གནོད་འཚེ་
ཅན་གྱི་འདོད་ཕྱོགས་རྣམས་ཀྱི་གཉེན་པོར་སྤྱོད་ཐུབ་པ་ཞིག་བྱེད་དགོས་པ་ལས་
དྲག་སྤྱོད་ཀྱི་རྒྱབ་རྟེན་དུ་མི་འགྱུར་བ་ངེས་པར་དུ་བྱེད་དགོས།
འདིར་དཀའ་ངལ་ཧ་ཅང་ཆེན་པོ་ཡོད། ཆོས་ལུགས་སོ་སོའི་སྲོལ་རྒྱན་གྱི་
བརྗོད་པ་འདྲ་མིན་ནང་།དོན་དངོས་ཐོག་སྙིང་རྗེར་དོ་ནན་ཆེན་པོ་བྱེད་ཅིང་། སྤུན་ཟླ་
མི་རིགས་རྣམས་ཕན་ཚུན་གཅེན་གཅུང་དང་། དཀོན་མཆོག་གཅིག་གི་བུ་ཕྲུགཡང་
ན་སེམས་ཅན་ཐམས་ཅད་རང་གི་མ་བྱེད་མྱོང་བ་བཅས་ཀྱི་འདུ་ཤེས་འཛིན་དགོས་
ཚུལ་གསུང་གི་ཡོད།འོན་ཀྱང་ཆོས་ལུགས་ནང་ཁུལ་གྱི་ལོ་རྒྱུས་ལ་བལྟས་ན། རྩོད་
རྙོག་དང་འཁོན་འཛིན་གྱིས་ཁེངས་པའང་བྱུང་ཡོད། དེར་བརྟེན་གཅིག་འགྲིག་གི་
མེད་པ་གསལ་པོ་རེད། མི་རྣམས་དཀོན་མཆོག་གི་བུ་ཕྲུག་ཡིན་སྐོར་སྐད་ཆ་ཤོད་
པ་དང་སྦྲགས་ཆོས་ལུགས་འདྲ་མིན་གྱི་རྗེས་འཇུག་ཐད་ལ་སླེབས་སྐབས་དེའི་དོན་
དག་གཏིང་བརྗེད་འགྲོ་གི་ཡོད། ནང་པ་ཚོས་མ་རྒན་སེམས་ཅན་ཐམས་ཅད་ཅེས་
སྐད་ཆ་ཤོད་ནའང་། ཆོས་ལུགས་གཞན་གྱི་རྗེས་འཇུག་པ་ཚོ་དང་འབྲེལ་བ་བྱེད་
སྐབས་དེར་སྣང་ཆུང་ཤོར་གྱི་ཡོད། དེར་བརྟེན་འབྲེལ་མཚམས་གཅོད་མཁན་དེ་
གང་ནས་འབྱུང་གི་ཡོད་དམ།
ཉམས་ལེན་པ་སྒེར་གྱི་རིམ་པའི་ཐོག་ནས་གཏིང་ཟབ་པོར་ཆོས་ཀྱི་བསླབ་བྱ་
རྣམས་ཉིན་རེའི་མི་ཚེའི་ནང་སྒྲིལ་རྒྱུའི་འདོད་པ་དགོས་ཤིང་།རང་རང་སོ་སོའི་ཆོས་
ཀྱི་སྙིང་པོ་མི་འདྲ་བ་རྣམས་ཀྱིས་སོ་སོའི་སེམས་རྒྱུད་འདུལ་ཐུབ་པ་བྱེད་དགོས་ཀྱི་
ཡོད། ང་ཚོ་ཆོས་ཕྱོགས་ཀྱི་ལམ་གདམ་ཀ་བྱེད་མཁན་རྣམས་ཀྱིས་སོ་སོའི་ཆོས་
ལུགས་ནས་གསུངས་པའི་རྩ་ཆེའི་ཀུན་སྤྱོད་ཀྱི་བཀའ་ལུང་ཞིག་ཁས་ལེན་བྱེད་ཀྱི་
ཡོད། དེར་བརྟེན་སོ་སོའི་དམ་བཅའ་དེ་དང་མི་འགལ་བར་གནས་ཐུབ་པ་ངེས་པར་
དུ་བྱེད་དགོས། ཆོས་ཕྱོགས་ཀྱི་ལམ་གདམ་ཀ་བྱེད་པ་ནི་སྒེར་གྱི་འདོད་མོས་ཀྱི་
གནད་དོན་ཞིག་ཡིན། འོན་ཀྱང་ང་ཚོས་བདམས་ཟིན་པའི་རྗེས་གཞན་དང་མཐུན་
པོའི་སྒོ་ནས་རྒྱུན་བརྟན་པོར་ཚུལ་བཞིན་དུ་ཉམས་ལེན་བྱེད་རྒྱུ་གལ་ཆེན་པོ་རེད།
ཕྱོགས་གཞན་ཞིག་ནས་བརྗོད་ན། ང་ཚོས་སོ་སོའི་ཆོས་ལུགས་ལ་དད་སེམས་
བཅངས་པ་བཞིན་ངེས་པར་དུ་ཁ་ཞེ་གཉིས་མེད་བྱེད་དགོས། དེ་ལས་ལྡོག་སྟེ།
གལ་སྲིད་ཉིན་རེའི་མི་ཚེའི་ནང་སོ་སོའི་ཆོས་ཀྱིས་སོ་སོར་ཕན་ཐོགས་ཅི་ཡང་ཡོང་
གི་མི་འདུག་ན། དྲང་པོར་བཤད་ན། ང་ཚོས་ཁ་ནས་གང་བརྗོད་ཀྱང་དོན་དངོས་སུ་
ཆོས་ཉམས་ལེན་བྱེད་ཀྱི་མེད་པའི་རྟགས་རེད།
ཁ་ཡོད་ལག་ཡོད་ཀྱི་ཐོག་ནས་བཤད་ན། འཛམ་གླིང་ནང་བྱུང་དང་འབྱུང་
བཞིན་པའི་རྩོད་རྙོག་གམ་མི་མཐུན་པའི་རྐྱེན་རྣམས་ཟློག་པའི་སླད་དུ་ང་རང་ཚོ་
སོ་སོའི་ཆོས་ལུགས་ལ་བརྟེན་ནས་འགོག་ཐབས་བྱ་རྒྱུ་ནི་ང་ཚོ་ཆོས་ལ་ཡིད་ཆེས་
ཡོད་མཁན་ཚོས་འགྲོ་བ་མིའི་རིགས་ལ་བསྒྲུབ་དགོས་པའི་ལས་འགན་ཞིག་ཡིན།
འཛམ་གླིང་ཞི་བདེའི་ཆེད་དེ་ནི་ང་ཚོས་བསྒྲུབ་ཐུབ་པའི་ཞབས་འདེགས་ཆུང་ཆུང་
ཞིག་ཆགས་ཡོད། འདིའི་ཐད་ཚོར་བ་སྐྱེན་པའི་གནད་དོན་ཞིག་ནི་ཆོས་ལུགས་
བརྗེ་སྒྱུར་བྱེད་པ་དེ་ཡིན། ཡི་ཤུ་དང་ཁ་ཆེའི་ཆོས་ལུགས་ནང་ཆོས་ལུགས་བརྗེ་
སྒྱུར་གཏོང་དགོས་ཞེས་པ་ནི་ཆོས་ལ་ཡིད་ཆེས་ཡོད་མཁན་ཚོར་རང་འགུལ་ངང་
བྱུང་བའི་ཚོར་བ་ཞིག་ཡིན་ཞེས་རྒྱུ་མཚན་འགོད་སྲིད་པ་ངས་ཤེས་ཀྱི་ཡོད། འོན་
ཀྱང་ཆོས་ལུགས་བརྗེ་སྒྱུར་གཏོང་བ་དེ་རྟག་ཏུ་རང་དབང་ངང་དགའ་མོས་ཀྱིས་
བྱེད་དགོས་པ་ལས་བཙན་འགེལ་ལམ་ལྐོག་རྔན་སྤྲད་དེ་བྱ་རྒྱུ་མེད་པ་ཆོས་ལུགས་
དེ་དག་གིས་ངོས་ལེན་བྱེད་དགོས་པ་གནད་འགག་ཤིན་ཏུ་ཆེ།
ཆོས་ལུགས་ཆེ་ཁག་ཚང་མ་ཕན་ཚུན་འཆམ་མཐུན་ངང་ཉེ་པོར་གནས་པའི་
ད་ལྟའི་གོ་ལ་གཅིག་གྱུར་གྱི་དུས་སྐབས་ནང་། ཆོས་ལུགས་བརྗེ་སྒྱུར་བྱེད་པ་
དང་། ལྷག་པར་དུ་བཙན་ཤུགས་དང་སྣང་མེད་ངང་བརྗེ་སྒྱུར་བྱེད་དུ་འཇུག་པས།
དགོས་མེད་ཀྱིས་དངངས་སྐྲག་དང་ནུས་ཤུགས་སྤེལ་ནས་རྩོད་རྙོག་སློང་གི་ཡོད།
དེ་ངོས་འཛིན་བྱས་པའི་ཐོག་ནས་ནུབ་ཕྱོགས་སུ་ངོས་ལ་ཆོས་བཤད་བྱེད་རོགས་
ཞེས་འབོད་སྐུལ་བྱེད་སྐབས། རྟག་ཏུ་ངས་མི་རྣམས་ལ་ཁྱེད་རང་ཚོའི་ཕ་མེས་ཀྱི་
ཆོས་ནི་ཁ་ཆེ་དང་ཡི་ཤུའི་ཆོས་ལུགས་རེད། སྤྱིར་བཏང་ནས་སོ་སོའི་ཕ་མེས་ཀྱི་
ཆོས་ལུགས་དེའི་ནང་གནས་ན་ཡག་པོ་ཡོད་རེད་ཅེས་དྲན་སྐུལ་ཞུ་གི་ཡོད། དེ་
བཞིན་སོག་པོ་ལྟ་བུའི་ཕ་མེས་ནས་ནང་པའི་རྒྱལ་ཁབ་ཡིན་མཁན་ལུང་པའི་ནང་
གི་མི་རྣམས་ལ་ངས་ཆོས་ལུགས་བརྗེ་སྒྱུར་བྱེད་པ་ལས་སོ་སོའི་ཕ་མེས་ཀྱི་ཆོས་
དེ་ཉམས་ལེན་བྱས་ནས་བསྡད་ན་ལེགས་སྐོར་ཤོད་ཀྱི་ཡོད། ཆོས་ལུགས་དེ་དག་
དུས་ཡུན་རིང་པོའི་སྔོན་ནས་རིམ་གྱིས་དར་འཕེལ་བྱུང་བའི་རྒྱུ་མཚན་ལ་བརྟེན་
ནས་དམིགས་བསལ་ལོ་རྒྱུས་དང༌། རིག་གཞུང་། སྤྱི་ཚོགས་ཀྱི་ཁོར་ཡུག་ཁྲོད་སྤྱིར་
བཏང་ས་གནས་ཀྱི་ལྟ་ཚུལ་དང་ཆོས་རྣམས་རིག་གཞུང་དེའི་ནང་གི་མི་མང་ཆེ་བའི་
ཆོས་ཕྱོགས་ཀྱི་ཁམས་དང་མོས་པར་ཧ་ཅང་འཚམས་པོ་ཡོད། དམིགས་བསལ་གྱི་
རིགས་དེ་འདྲ་རྟག་ཏུ་ཡོད་པ་བརྗོད་མི་དགོས། འོན་ཀྱང་སོ་སོས་བརྟག་དཔྱད་རྒྱུན་
རིང་པོ་བྱས་མཐར་ལམ་གསར་པ་ཞིག་བཙལ་ན། རང་གི་ཕ་མེས་ཀྱི་ཆོས་ལ་སྐྱོན་
འཛུགས་སམ་མི་དགའ་བར་བརྗེ་སྒྱུར་བྱེད་པ་དེར་དག་སྐྱེལ་བྱེད་འདོད་པའི་བསམ་
བློ་མེད་པ་བཟོ་རྒྱུ་གལ་ཆེན་པོ་ཡིན།

བཟང་ཕྱོགས་ཀྱི་ནུས་ཤུགས།

རྒྱ་ཆེ་ས་ནས་འཛམ་གླིང་གི་བདེ་སྡུག་ལ་བསམས་ན། འཛམ་གླིང་ནང་གི་ཆོས་
ལུགས་ཁག་གི་བྱེད་སྒོ་ནི་སོ་སོའི་ལྟ་གྲུབ་ཀྱི་ཁྱད་པར་ནང་རྩ་བ་ཚུགས་པའི་སྐྱོན་
ཆ་སེལ་རྒྱུ་ཙམ་མ་ཡིན་པར། སྙིང་རྗེའི་ཚུལ་ཁྲིམས་གཞིར་བཞག་པའི་ཐུན་མོང་
གི་གཞི་རྩ་ཞིག་གི་ཐོག་ནས། ཆོས་ལུགས་ཆེ་ཁག་ཚང་མ་ཚོགས་སྡེ་དང་ལ་
ཞེན་ཅན་གྱི་གང་ཟག་མི་རེ་ངོ་རེ་ལས་གྲུབ་པའི་སྤྱི་ཚོགས་ཤིག་ཡིན་པའི་ཆ་ནས།
ཀུན་ལ་ཕན་འདོགས་ཆེད་མཉམ་རུབ་ཀྱི་ནུས་ཤུགས་རླབས་ཆེན་ཞིག་ལྡན་ཡོད།
ཆོས་ཕྱོགས་ཀྱི་དད་པས་ཀུན་སློང་གི་རྐྱེན་སྟོབས་ཆེན་ཞིག་བྱེད་ཐུབ་རྒྱུར་རྩོད་
པ་མེད་ཅིང་། དད་ལྡན་པ་རྣམས་ལ་སྤྱིར་བཏང་ལས་འདས་པའི་སྙིང་སྟོབས་ཤིག་
བསྐྲུན་གྱི་ཡོད། སེནཊ་པོལ་(Saint Paul) གྱིས་དད་སེམས་ཀྱིས་“རི་བོའང་
འགུལ་ནུས་”ཞེས་གསུངས།
ཆོས་ལུགས་ཀྱི་ནུས་སྟོབས་ནི། དོན་དམ་བདེན་པའི་རྒྱབ་ལྗོངས་དང་གནད་
འགག་འགྲེལ་བརྗོད་བྱ་རྒྱུ་ལས་ལྡོག་སྟེ་ཀུན་སློང་གི་རྐྱེན་ཞིག་ཏུ་གཙོ་བོ་ང་ཚོའི་
སེམས་ཚོར་ཐེ་བའི་འགྲོ་བ་མིའི་སེམས་ཀྱི་ཁྱབ་ཡུལ་ཀུན་ཏུ་ཡིད་དབང་འཕྲོག་
པོར་གནས་ཡོད། ད་ཆ་རྐྱེན་དེ་ཁ་ལོ་སྒྱུར་རྒྱུའི་དུས་ལ་སླེབས་ཤིང་། དེ་འདྲ་བྱུང་ན་
རྐྱེན་དེ་དེང་སང་འགྲོ་བ་མིའི་དགོས་མཁོ་སྐོང་རྒྱུ་དང་འཕྲད་མུས་ཡིན་པའི་དཀའ་
ངལ་མང་པོ་ཞིག་སེལ་རྒྱུའི་ཕྱོགས་སུ་བེད་སྤྱོད་གཏོང་ཐུབ། དེའི་ཕྱིར་ཆོས་ལུགས་
ཁག་གིས་མཆོག་འཛིན་རིང་ལུགས་ཀྱི་ལྟ་བ་དོར་ནས་དཔུང་པ་མཉམ་གཤིབ་བྱེད་
དགོས་པ་དང་། དེ་ཡང་སྙིང་རྗེ་ནི་སེམས་དོན་དང་གོང་གསལ་ཚང་མའི་རྩ་དོན་དུ་
བཟུང་ནས་དད་ལྡན་པ་མི་རེ་ངོ་རེའི་ཉམས་ལེན་ཁྲོད་དེར་གཙིགས་སུ་བཟུང་སྟེ་
ལས་དོན་སྒྲུབ་དགོས་པ་གསལ་པོ་ཡིན།
ང་ཚོའི་མདུན་དུ་གནས་པའི་ཁ་གཏད་རྣམས་ལས་ཁོར་ཡུག་གི་གཉན་འཕྲང་
དང་ཉམ་ཐག་ལ་འདྲ་མཉམ་མེད་པ་ལྟ་བུའི་ཕྱོགས་ལྷུང་གཞིར་བཞག་སྟེ་མིས་
བཟོས་པའི་དཀའ་ངལ་དང་། ཚན་རིག་དང་བཟོ་ལས་རིག་པའི་ཤེས་བྱ་གསར་པ་
ལ་བརྟེན་ནས་བྱུང་བའི་དཀའ་ངལ་ཁག་གི་ཁྱད་པར་ལ་གདོང་ལེན་བྱེད་དགོས་ཀྱི་
ཡོད། དོན་དངོས་ཐོག་ཆོས་ལུགས་ཀྱིས་ཡང་ནས་ཡང་དུ་མི་མཐུན་པའི་གནས་
སྟངས་བསྐྲུན་པ་དེས་ཁྱད་པར་དེ་དག་ཤེས་རྟོགས་བྱེད་པའི་གཞི་རྟེན་ཞིག་སྐྲུན་གྱི་
ཡོད། གལ་སྲིད་དེ་ལ་གདོང་ལེན་མཁས་པོ་ཞིག་བྱེད་མ་ཐུབ་ན། དཀའ་ངལ་བཟོ་
སྲིད། དཔེར་ན། བྱང་ཨར་ལེན་ཌའི་(Ireland) གནད་དོན་ཁྲོད་ཆོས་ལུགས་ནང་
ཁུལ་གྱི་ཞི་བདེའི་ཚོགས་འདུ་འགའ་ཞིག་ལ་བཅར་བའི་རྗེས་ངས་དེའི་སྐོར་གནས་
ཚུལ་ཕྲན་བུ་ཤེས་རྟོགས་བྱུང་། དེ་ཡང་ཕུལ་བྱུང་གི་གནད་ཡོད་སྐྱེས་བུ་རྣམས་ལྷན་
དུ་བཞུགས་ནས་འགྲིགས་འཇགས་དང་མཆོག་འཛིན་གྱི་སྤྱོད་ཚུལ་མེད་པ་བཟོ་
རྒྱུའི་ཆོད་སེམས་དང་བཅས་སོ་སོའི་ལྟ་གྲུབ་ཀྱི་བར་ཁྱད་ཐད་བགྲོ་གླེང་གནང་བའི་
རྗེས་སུ་རེད། དེ་ལ་བརྟེན་ནས་ཆོས་ལུགས་ཀྱི་དྲག་སྤྱོད་ལྟ་བུར་མངོན་པར་བྱེད་
མཁན་སྤྱི་ཚོགས་དང་། ཆབ་སྲིད། དཔལ་འབྱོར་བཅས་ཀྱི་གཞི་མའི་རྐྱེན་རྣམས་ལ་
གདོང་ལེན་ཐུབ་སྲིད་པར་གྱུར།
གལ་སྲིད་ང་ཚོས་ཆོས་ལུགས་ཀྱི་བསླབ་བྱའི་ནང་ཡོད་པའི་ཁྱད་དུ་འཕགས་
པའི་ཐབས་ལམ་རྣམས་ཚུལ་བཞིན་དུ་བེད་སྤྱོད་ཐུབ་ན། རིགས་རུས་དང་ཆོས་
ལུགས་འཐེན་འཁྱེར་གྱི་དཀའ་ངལ་རྣམས་ཆུང་དུ་གཏོང་ཐུབ་པ་མ་ཟད་གཅིག་
བྱས་ན་རྩ་མེད་གཏོང་ཐུབ། དཔེར་ན། འཐེན་འཁྱེར་དེ་མེད་པ་བཟོ་ཕྱིར་མི་ཚང་མ་
ལྷ་ཡུལ་གྱི་ཡབ་ཆེན་གཅིག་གི་བུ་ཕྲུག་ལྟ་བུ་ཡིན་པར་བཅོས་མིན་གྱི་ཡིད་ཆེས་
བརྟན་པོ་བྱེད་པ་ལས་ལྷག་པའི་གཉེན་པོ་ཞིག་ག་ལ་ཡོད། ལོ་རྒྱུས་ཀྱི་ཐོག་ནས་
འཛམ་གླིང་ནང་གི་ཆོས་ལུགས་ཁག་གི་སྟོབས་ཤུགས་གཅིག་ནི། ཆོས་ལུགས་
རེ་རེའི་ནང་མི་རིགས་སྣ་ཚོགས་གཏོགས་པ་དང་རྗེས་འབྲང་པ་རྣམས་ས་བབས་
གནས་སྟངས་འདྲ་མིན་སྣ་ཚོགས་ནས་ཡོད་པ་དེ་ཡིན། ཆོས་ལུགས་གཞན་དང་
ཆོས་ལ་ཡིད་ཆེས་མེད་མཁན་གང་ལྟར་རུང་སུ་གཅིག་ཀྱང་ཟུར་འདོན་མ་བྱས་
པའི་ཐོག་ལྷག་པོ་ག་རེ་བྱེད་དགོས་སམ་ཞེ་ན། མདོར་ན། སོ་སོའི་ཆོས་ལུགས་ཀྱི་
སྟོབས་ཤུགས་བེད་སྤྱད་དེ་དད་ལྡན་པ་ཚོས་འགྲོ་བ་མི་རིགས་ཡོངས་རྫོགས་ལ་
གཅིག་གྱུར་གྱི་འདུ་ཤེས་ཐོག་ནས་འབྲེལ་བ་བྱ་ཚུལ་སློབ་སྦྱོང་བྱེད་དགོས། ཕྱི་ལོ་
༢༠༠༤ ལོར་ཨིན་ཌོ་ནི་ཤི་ཡཱའི་(Indonesia) ནང་ཆུ་རུད་བརྒྱབ་སྟེ་གོད་ཆག་
ཆེན་པོ་བྱུང་བའི་སྐབས་ལྟ་བུར། ང་ཚོ་ཐུན་མོང་གི་ཐོག་ནས་རང་ཤུགས་ཀྱིས་རྣམ་
འགྱུར་བསྟན་ཡོད། ང་ཚོར་ག་རེ་དགོས་ཀྱི་ཡོད་ཅེ་ན། དེ་ལྟ་བུའི་འགྲོ་བ་མིའི་ཐུན་
མོང་གི་ཚོར་བ་དེ་རྒྱུན་སྐྱོང་བྱེད་རྒྱུའི་ཐབས་ལམ་ཞིག་དགོས་པ་མ་ཟད་དེ་ལས་
བྱུང་བའི་སྙིང་རྗེའི་སྤྱོད་ཚུལ་དེ་རྒྱུན་སྐྱོང་བྱ་དགོས། དེས་ན་ང་ཚོས་གོ་ལའི་ཚ་དྲོད་
འཕེལ་བ་དང་། རང་བྱུང་ཐོན་ཁུངས་ཟད་འགྲོ་བ། གཏན་དུ་ཞི་བདེའི་ངང་མཉམ་
གནས་དགོས་པ་བཅས་ལ་གནད་ལ་སྨིན་པོས་གདོང་ལེན་བྱེད་ཐུབ།
ཆོས་ལུགས་ཆེ་ཁག་གི་རྗེས་འཇུག་པ་རྣམས་ལ་འཁྲི་བའི་ལས་འགན་གཅིག་
ནི་ཁོར་ཡུག་ལ་གོད་ཆག་འབྱུང་བཞིན་པ་འདིའི་ཐད་རེད། མདོར་ན། ང་ཚོ་འཚོ་
གནས་བྱེད་སའི་རྒྱུ་སྐར་འདི་གནས་ཆེད་ང་ཚོས་གཞི་རྩའི་ཆ་ནས་ང་ཚོའི་སྤྱོད་
ཚུལ་དང་རང་བྱུང་ཁོར་ཡུག་ལ་ལྟ་ཚུལ་གཉིས་ཀའི་ཐོག་ནས་འགྱུར་བཅོས་གཏོང་
དགོས། དེ་གཉིས་ཀའི་ཐོག་ལ་འཛམ་གླིང་གི་ཆོས་ལུགས་ཁག་ལ་ཕན་ནུས་ལྡན་
པའི་ལས་འགན་ཆེན་པོ་ཞིག་ཡོད་པ་ངས་མཐོང་གི་འདུག
སྤྱོད་ཚུལ་གྱི་རིམ་པའི་ཐོག་ནས་ང་ཚོ་འགྲོ་བ་མིའི་རིགས་ཀྱིས་སོ་སོའི་མི་
ཚེའི་སྐྱེལ་སྟངས་ཐད་གལ་ཆེ་བའི་སྡོམ་སེམས་སམ་ཆོག་ཤེས་ལག་བསྟར་དང་
དེ་བཞིན་རང་བྱུང་ཐོན་ཁུངས་སྤྱོད་ལུགས་ཐད་ཚོད་འཛིན་མ་བྱས་ན། དྲང་པོར་
བཤད་ན་རེ་བ་ཞེ་དྲག་མེད། སྲོལ་རྒྱུན་གྱི་ཆོས་ལུགས་ཚང་མས་སྒེར་གྱི་རིམ་པའི་
ཐོག་ནས་རྒྱས་སྤྲོས་མེད་པའི་མི་ཚེ་དང་ང་ཚོའི་འདོད་པ་མཐའ་གཉིས་སུ་མ་ལྷུང་བ་
ཞིག་དགོས་པར་དམ་དོན་བྱེད་ཅིང་། དེས་གཞི་རྩའི་སྤྱོད་ཚུལ་ལ་འགྱུར་བ་གཏོང་
ཐུབ་པའི་གཞི་རྟེན་ངོ་མ་ཞིག་བསྐྲུན་གྱི་ཡོད། དེར་མ་ཟད་ང་ཚོའི་འཚོ་བ་དངོས་
ཀྱི་ནང་འགྱུར་བ་དེ་འདྲ་གཏོང་ཆེད་སེམས་ཚོར་དང་རྒྱུ་མཚན་ལྡན་པའི་ཆོས་
ལུགས་ཀྱི་སྟོབས་ཤུགས་ནི་སྐུལ་འདེད་དུ་དགོས་ངེས་ཅན་ཞིག་ཆགས་ཡོད། ཡི་
ཤུ་དང་། ཁ་ཆེ། ཧིནྡུའི་ཆོས་ལུགས་ཀྱི་རྗེས་འཇུག་པ་རྣམས་ཀྱི་དེ་ལྟའི་རྣམ་འགྱུར་
གྱི་ཤུགས་རྐྱེན་ལ་བསམ་བློ་ཐོངས་དང་། དེ་དག་གི་ཁྲོད་མི་ཐེར་འབུམ་གཅིག་ལྷག་
ཡོད་ཅིང་འཛམ་གླིང་ནང་གི་མི་འབོར་གྱི་བརྒྱ་ཆ་གང་ལ་གང་འཚམ་ཟིན་གྱི་ཡོད།
འཛམ་གླིང་ནང་ཆོས་ལུགས་ཁག་གི་དབུ་ཁྲིད་དང་། དེའང་སྲོལ་གཏོད་བྱེད་པོ་ནས་
སྐྱེས་བུ་དམ་པ་དུ་མའི་བར་དང་། དེ་བཞིན་དམིགས་བསལ་སྐྱེས་པ་དང་བུད་མེད་
རྣམས་ཀྱི་རྣམ་ཐར་རྣམས་ང་ཚོས་ཆོས་དང་མཐུན་པའི་མི་ཚེ་སྐྱེལ་བའི་དཔེ་མཚོན་
ལྟ་བུར་ལེན་ཆོག་པ་དང་། དེ་དག་ཚང་མས་རྒྱས་སྤྲོས་མེད་པ་དང་འདོད་ཆུང་ཆོག་
ཤེས་མཚོན་གྱི་ཡོད།
ཁོར་ཡུག་དང་འབྲེལ་བའི་སྒོ་ནས་ང་ཚོའི་ལྟ་ཚུལ་ལ་འགྱུར་ལྡོག་གཏོང་
རིམ་པར། ང་ཚོ་སྐྱོང་མཁན་གྱི་ཨ་མ་ལྟར་ཕྱི་སྣོད་ཀྱི་འཇིག་རྟེན་ལ་ལྟ་བའི་ཆོས་
ལུགས་ཀྱི་ཐུན་མོང་གི་དམིགས་ཡུལ་དེར་རྒྱུས་མངའ་མཐིལ་ཕྱིན་པ་བྱུང་ན། དེ་
ལ་འགྱུར་བ་གཏོང་བའི་ནུས་པ་ཆེན་པོ་ཡོད། རྒྱུ་མཚན་ནི་ནང་ཆོས་ལ་གཞིགས་
ན༑ ང་ཚོ་ནི་ལས་ཀྱི་ཐོག་ནས་ནང་བཅུད་ཀྱི་སེམས་ཅན་དང་འབྲེལ་ཡོད་པ་དང་།
འཇིག་རྟེན་བཀོད་པ་པོ་འདོད་མཁན་གྱི་ལྟ་ཚུལ་ནང་འཇིག་རྟེན་བཀོད་པ་པོས་
བཀོད་པའི་གཞི་རྟེན་དེ་དང་འབྲེལ་ཡོད། གོང་གི་དེ་དག་སྟེང་འདིར་ཡུལ་དེ་ག
རང་དུ་བྱུང་བའི་སྲོལ་རྒྱུན་གྱི་ཆོས་ལུགས་ཁག་ལས་ཁོར་ཡུག་དང་འབྲེལ་བའི་
ཐོག་ནས་ཆོས་ཕྱོགས་ཀྱི་བླང་དོར་དང་མཐུན་ཞིང་སྙིང་རྗེ་ལྡན་པའི་ཚུལ་མཐུན་
གྱི་མི་ཚེ་ཞིག་སྐྱེལ་རྒྱུའི་ཐོག་ལ་ང་ཚོས་ཁ་ཞེ་གཉིས་མེད་ཀྱིས་སློབ་སྦྱོང་ལེན་
རྒྱུ་ཡོད། སྲོལ་རྒྱུན་དེ་དག་མང་པོ་ཞིག་གིས་ཕྱི་སྣོད་ཀྱི་འཇིག་རྟེན་དང་དེའི་བདེ་
ཐབས་ཀྱི་གལ་གནད་ལ་གཙོ་བོར་འཛིན་ཞིང་། དེ་ནི་རྒྱུ་སྐར་འདིའི་སྟེང་འཚོ་སྡོད་
བྱེད་མཁན་ཀུན་ལ་ཧ་ཅང་གལ་ཆེན་པོ་ཆགས་ཡོད། དཔེར་ན། ལྷོ་ནུབ་ཨ་རིའི་
ཁུལ་གྱི་གདོད་མའི་(Hopi) རྒྱ་གར་མི་རིགས་ཚོས། མི་རིགས་རང་ཉིད་ཐོག་
མར་བྱུང་སའི་འཇིག་རྟེན་གྱི་སྟོད་སྨད་གཉིས་དང་འཆི་བའི་རྗེས་རྣམ་ཤེས་འགྲོ་
སའི་ཡུལ་ཏེ། འཛམ་གླིང་འདི་སྣོད་ཀྱི་འཇིག་རྟེན་དུ་བལྟས་ནས་མར་གུས་བརྩི་
བྱེད་ཀྱི་འདུག ཁོང་ཚོའི་མི་རབས་རྒན་པ་འགའ་དང་ངོས་ཐེངས་ཁ་ཤས་ཐུག་མྱོང་
ཡོད། འཛམ་གླིང་འདིར་བརྩི་བཀུར་བྱེད་རྒྱུ་ནི་ཆོ་ག་ཕྱག་ལེན་གྱི་གཙོ་བོར་འཛིན་
ཞིང་དེའི་ནང་པི་བི་ལོ་རྒྱ་གར་(Pueblo Indian) ནས་སུ་ཡིག་སེ་(Sioux)བར་
གྱི་ཨ་རི་དང༌། ཁེ་ན་ཌ། དེ་བཞིན་ལྷོ་དབུས་ཨ་རིའི་ཡུལ་མི་བཅས་རུས་སྡེ་སྣ་
ཚོགས་ཀྱི་གླུ་གར་ཚུད་ཡོད། དེ་དང་གཅིག་མཚུངས་མོའོ་རི་(Maori) དང་པོ་
ལི་ནི་ཤི་ཡན་(Polynesian) མི་རིགས་ཀྱིས་ས་གཞིའི་འཇིག་རྟེན་མ་དང་ནམ་
མཁའ་ཕར་མཆོད་དེ་ཁོ་རང་ཚོའི་མེས་པོར་འདོད་ཀྱི་ཡོད། དེ་བཞིན་ཉི་ཧོང་གི་
ཤིན་ཐོ་(Shinto) ཉམས་ལེན་གྱི་ཆོ་ག་དང་ཡིད་ཆེས་ནང་རང་བྱུང་ལ་མཆོད་
པ་བྱེད་པར་གཙིགས་སུ་འཛིན་གྱི་ཡོད། མ་འཇིག་རྟེན་ལ་བདུག་སྤོས་འབུལ་བ་
དང་། གར་འཁྲབ་པ། གསོལ་བ་འདེབས་པ་སོགས་བྱེད་པའི་ས་གནས་ཀྱི་ཆོ་གའི་
ཉམས་ལེན་ཁྲོད་ངོས་ལ་མཉམ་ཞུགས་བྱ་རྒྱུའི་དུས་ཚོད་ག་དུས་བྱུང་ཡང་། འགྲོ་
བ་མི་དང་། དུད་འགྲོ། རང་བྱུང་བཅས་ཀྱི་ཕན་ཚུན་གཅིག་ལ་གཅིག་བརྟེན་གྱི་
འབྲེལ་བ་གཏིང་ཟབ་པོ་དེར་གཅེས་སྤྲས་བྱེད་པའི་ལམ་སྲོལ་དེས་ངོས་ལ་སེམས་
འགུལ་ཐེབས་བྱུང་།
ཁོར་ཡུག་ཐད་ཆོས་ཕྱོགས་ཀྱི་ཧུར་སྐྱེད་ཆེ་བའི་སྙིང་སྟོབས་ཀྱི་དཔེ་མཚོན་
ཞིག་ཏུ། ངས་གྷི་རིག་ཨོར་ཐོ་ཌོག་སེའི་མཁན་པོ་སྦར་ཐོ་ལོ་མིའུ་(Greek
Orthodox Patriarch Bartholomew) ལགས་ཀྱི་འབད་བརྩོན་ལ་དམིགས་
བསལ་བསྔགས་བརྗོད་ཞུ་འདོད་བྱུང༌། ཁོང་གིས་ང་ཚོའི་རང་བྱུང་འཇིག་རྟེན་
འདིར་གཅེས་སྤྲས་བྱ་རྒྱུ་གོང་མཐོར་གཏོང་བའི་ལས་འགན་དེར་ཐུགས་འགན་གཙོ་
བཞེས་གནང་ཞིང་། དེ་ནི་ཡི་ཤུའི་ཆོས་པ་རྣམ་དག་ཅིག་བྱེད་པའི་གལ་ཆེའི་ལྟ་ཚུལ་
ཞིག་ཏུ་འདོད། དད་པ་དང་སྣོད་བཅུད་རིག་པའི་འབྲེལ་བའི་ཐད་ལ་བསམས་ན།
རང་བྱུང་འཇིག་རྟེན་ལ་གནོད་པ་བྱེད་པ་ནི་མི་དགེ་བའི་ལས་གསོག་པ་དང་ཁྱད་
པར་ཅི་ཡང་མེད་ཅེས་མཁན་པོ་ཁོང་གིས་གསུངས་ཡོད།
འདི་ནི་ཆོས་ལུགས་ཀྱི་དབུ་ཁྲིད་ཚོས་སོ་སོའི་སྲོལ་རྒྱུན་གྱི་དད་པ་དེ་འགྲོ་
བ་མི་སྤྱི་ལ་ཞབས་འདེགས་ཇི་ལྟར་སྒྲུབ་ཐུབ་པར་བྱེད་པའི་དཔེ་མཚོན་སྙིང་རྗེ་པོ་
ཞིག་ཡིན་པ་དང་། སོ་སོའི་དད་པ་གཞིར་བཟུང་ཆོས་དང་མཐུན་པའི་མི་ཚེ་བསྐྱལ་
ན༑ གོ་ལ་ཡོངས་ཁྱབ་ཀྱི་ཚོར་བ་ཞིག་སླེབས་ཐུབ། ངོས་ཀྱི་ནང་པའི་ཆོས་གྲོགས་
ཚོས་ཀྱང་དེ་ལྟར་གཅིག་མཚུངས་ལག་བསྟར་བྱེད་རོགས་ཞེས་བསླབ་བྱ་འདི་ནན་
བརྗོད་བྱ་རྒྱུར་ངོས་ལ་ཐེ་ཚོམ་ཅི་ཡང་མེད། ཐེའི་དགེ་འདུན་པ་འགས་ཁོ་རང་ཚོའི་
གྲྭ་ཆས་སེར་པོ་དེ་ཤིང་སྡོང་ལ་དཀྲི་བ་དང་། དེར་བརྟེན་གྲོང་གསེབ་པ་དང་ཤིང་
སྡོང་གཅོད་མཁན་ཚོས་ཤིང་སྡོང་གཅོད་འབྲེག་བྱ་རྒྱུར་འཛེམ་ཟོན་བྱེད་ཀྱི་ཡོད། དེ་
ནི་མི་རྣམས་ཀྱི་ནང་ཆོས་ཀྱི་དད་སེམས་ཁོར་ཡུག་སྲུང་སྐྱོབ་བྱེད་པའི་ཐབས་ལམ་
ཞིག་ཏུ་སྤྲོད་པའི་དཔེ་མཚོན་ཞིག་ཡིན། མདོར་ན། སངས་རྒྱས་ནི་བྱང་ཆུབ་ཤིང་
གི་དྲུང་དུ་སྐུ་འཁྲུངས་པ་ཙམ་མ་ཟད་ད་དུང་དེའི་འོག་ཏུ་སངས་རྒྱས་པ་དང་། མྱ་
ངན་ལས་འདས་པའི་ཚུལ་བསྟན་ཡོད་ཅེས་ངས་རྒྱུན་དུ་ནང་པའི་ཆོས་གྲོགས་ཚོར་
དྲན་སྐུལ་བྱེད་ཀྱི་ཡོད། དེར་བརྟེན་ནང་པའི་སེམས་དོན་རིག་པའི་ལོ་རྒྱུས་ཀྱི་དཔེ་
མཚོན་ནང་རང་བྱུང་ཁོར་ཡུག་གི་སྣང་ཚུལ་གསལ་པོར་མངོན་གྱི་ཡོད།
འདྲ་མཉམ་མེད་པའི་ཉམ་ཐག་གི་གནས་སྟངས་དང་འབྲེལ་ཆོས་ལུགས་ཆེ་
ཁག་ཚང་མའི་ནང་གི་སྙིང་རྗེའི་སྐོར་གྱི་བསླབ་བྱ་ནི། མངོན་གསལ་དོད་པོ་ཡོད་
ཅིང་དངོས་སུ་ལས་ལ་འཇུག་པའི་སྐུལ་འདེད་བཟང་པོ་ཞིག་ཆགས་ཡོད། འདིར་
ཁ་ཆེའི་ཆོས་ལུགས་ནང་ཀ་བ་ལྔའི་ཡ་གྱལ་བསོད་སྙོམས་(Zakat) འབུལ་རྒྱུར་
དོ་ནན་ཆེན་པོ་བྱེད་པ་དང༌། ཡི་ཤུའི་ཆོས་ལུགས་ནང་བསྔགས་པར་འོས་པའི་
སྦྱིན་གཏོང་གི་སྲོལ་རྒྱུན་ལ་ནན་ཏན་བྱེད་པ་ནི། ཉམ་ཐག་དང་འདྲ་མཉམ་མེད་པའི་
གནས་སྟངས་ལ་བཟང་སྤྱོད་ཀྱི་ཐོག་ནས་གདོང་ལེན་བྱ་རྒྱུར་འཛམ་གླིང་ནང་གི་
ཆོས་ལུགས་ཁག་གིས་དོ་སྣང་ཇི་ལྟར་བྱེད་དགོས་པའི་དཔེ་མཚོན་ཞིག་ཡིན། ཡི་
ཤུ་དང་། ནང་པ། གཅེར་བུ་པ། ཧིནྡུ་བཅས་ཀྱི་དགོན་སྡེའི་སྲོལ་རྒྱན་ནང་། སོ་སོར་
རྒྱུ་དངོས་ག་ཚོད་ཉུང་ཉུང་བྱས་ཏེ་མཐའ་གཉིས་སུ་མ་ལྷུང་བའི་མི་ཚེ་སྐྱེལ་དགོས་
པར་ཚང་མས་ཐུན་མོང་དུ་ནན་བརྗོད་བྱེད་ཀྱི་ཡོད།
ངས་རྒྱུས་མངའ་ཟབ་ཤོས་ཡོད་པ་ནི། ནང་པའི་སྲོལ་རྒྱུན་ཡིན། དེའི་འདུལ་
ཁྲིམས་ནང་། རང་ལ་དངོས་སུ་བདག་ཏུ་རུང་བའི་དངོས་པོ་ནི་འཕྲལ་དུ་ཁ་ཚ་
དགོས་གཏུགས་ཀྱིས་བེད་སྤྱོད་ཡོད་པའི་དངོས་པོ་རྣམས་ཡིན་པར་གསུངས་ཡོད།
གལ་སྲིད་རང་ལས་དགོས་གལ་ཆེ་བའི་མི་ཞིག་དང་ཐུག་ན། ནང་པའི་དགེ་འདུན་
པ་ཞིག་ཡིན་པའི་ཆ་ནས། རང་ངོས་ནས་ཐ་ན་སོ་སོའི་གྲྭ་ཆས་ཀྱང་ངེས་པར་དུ་
བློས་གཏོང་བྱེད་དགོས། སྒེར་གྱི་རིམ་པའི་ཐོག་ནས་དེང་དུས་ཀྱི་འཛམ་གླིང་ནང་
རྒྱ་ཁྱབ་ཏུ་གནས་པའི་འདྲ་མཉམ་མེད་པའི་དཀའ་ངལ་ཆེན་པོ་ཞིག་ངས་རྒྱུན་དུ་
མཐོང་གི་འདུག ཆོས་ཀྱི་ཕུགས་བསམ་ལ་ཡིད་ཆེས་ཡོད་པ་ཞིག་གམ་སྙིང་རྗེ་ནི་
འགྲོ་བ་མི་འགྲེལ་བརྗོད་བྱེད་པོ་ཞིག་ཏུ་འདོད་མཁན་ཞིག་ཡིན་པའི་ཆ་ནས། ང་
ཚོར་རྟག་ཏུ་གནས་སྟངས་དེ་གདོང་ལེན་བྱེད་དགོས་པ་དང་། སྟོང་ཆ་དེར་བཟོད་
སྲན་བྱས་ཏེ་ཡིད་ཚིམས་ནས་སྡོད་པར་ཁ་གཏད་གཅོག་དགོས་ཀྱི་ཡོད། སྟོང་ཆ་
དེ་གོ་ལའི་བྱང་དང་ལྷོ་ཙམ་གྱི་བར་དུ་མིན་པར་རྒྱལ་ཁབ་སོ་སོའི་ནང་དུའང་ཉེན་
ཚབས་ཆེ་རུ་འགྲོ་གི་ཡོད། དེ་བཞིན་དཔལ་འབྱོར་འདྲ་མཉམ་མེད་པའི་གནས་
སྟངས་དེའང་ཤུགས་ཆེ་རུ་འགྲོ་གི་ཡོད། དཔེར་ན། འཛམ་གླིང་ནང་རྒྱལ་ཁབ་ཕྱུག་
ཤོས་ཀྱི་རྒྱལ་ས་ཝ་ཤིང་ཊོན་ཌི་སི་(Washington D.C) ནང་དུའང་འཛམ་གླིང་
གསུམ་པའི་ནང་གི་ཉམ་ཐག་རྒྱལ་ཁབ་འགའ་ཞིག་ཏུ་ཡོད་པ་རྣམས་ཀྱིས་ཀྱང་
བཟོད་ཐབས་དཀའ་བའི་སྡོད་སའི་ཁང་པ་སྐྱོ་བ་དང་འཕྲོད་བསྟེན་ཞན་པའི་ཉམ་ཐག་
མི་ཉུང་བ་ཞིག་ཡོད།
ལྡོག་ཕྱོགས་ནས་བཤད་ན། རྒྱ་ནག་ལྟ་བུ་དྲིལ་བསྒྲགས་ཤུགས་ཆེ་བྱེད་
མཁན་གྱི་དམར་ཤོག་རྒྱལ་ཁབ་ཁག་གི་ནང་དུའང་ཕྱུག་པོ་དང་དབུལ་པོའི་དབར་
དུ་སྟོང་ཆ་ཆེན་པོ་ཞིག་མྱུར་པོར་འཕེལ་བཞིན་ཡོད། འཕེལ་ཕྱོགས་དེ་འཛམ་གླིང་
གི་ས་ཆ་གང་སར་ཤུགས་ཇེ་ཆེར་འགྲོ་གི་ཡོད་སྟབས། ང་ཚོས་མི་རིང་བར་གདོང་
ལེན་བྱས་ན་མ་གཏོགས་བསྐྱར་གསོ་མི་ཐུབ་པའི་གནས་སུ་ལྷུང་ཉེན་ཆེ། སྟོང་ཆའི་
དཀའ་ངལ་དེ་བསལ་རྒྱུར་ང་ཚོས་ཇི་ལྟར་བྱེད་དགོས་པ་ནི། འཛམ་གླིང་ནང་གི་
ཆོས་ཀྱི་དབུ་ཁྲིད་ཚོས་འདྲ་མཉམ་མེད་པའི་གནས་སྟངས་ཀྱི་ཐད་རྒྱུན་མཐུད་དེ་
སྐད་ཆ་ཤོད་དགོས། འདིར་ངས་ཕོབ་ཇོན་པོལ་གཉིས་པ་(PopeJohn Paul) དྲན་
གྱི་འདུག ཁོང་གིས་དུས་ཡུན་རིང་པོ་ཆོས་ཀྱི་ཁྲིད་གནང་པའི་སྐབས། བྱང་ཕྱོགས་
ཀྱི་འབྱོར་ལྡན་པ་རྣམས་ལ་བློ་སྟོབས་སྤེལ་ཏེ། ཨ་ཧྥི་རི་ཁ་དང་། ཨེ་ཤི་ཡ། ལྷོ་ཨ་
རི་བཅས་ནང་རོགས་སྐྱོར་དགོས་སྐོར་ཐད་འབོད་སྐུལ་བསྟུད་མར་ཞུས། འོན་ཀྱང་
ཆོས་ལ་ཡིད་ཆེས་ཡོད་མཁན་གང་ཟག་སྒེར་གྱི་ཐོག་ནས་སོ་སོའི་ཆོས་བརྒྱུད་ཀྱི་
བསླབ་བྱ་དང་མཐུན་པར་སྙིང་རྗེ་སྐྱེད་ཐབས་བྱེད་དགོས་པ་དང་། སྤུན་ཟླ་མི་རིགས་
གཅེན་གཅུང་གཞན་རྣམས་ལ་དགོས་མཁོ་ཆེ་བའི་སྐབས་ག་ཚོད་ཐུབ་ཐུབ་ཀྱིས་
རོགས་རམ་བྱེད་དགོས། ཆོས་ལུགས་ཚང་མས་ཁ་ཆེའི་ཆོས་ལུགས་ནས་བསླབ་
བྱ་ལེན་རྒྱུ་ཡོད། དེས་གཞན་ལ་རོགས་རམ་བྱེད་རྒྱུ་ནི་དད་ལྡན་པ་རྣམས་ཀྱི་འ
འགན་ལྟ་བུར་བརྩི་སྲུང་བྱེད་པ་དང༌། སིག་ཆོས་ལུགས་ཀྱིས་གཞན་ལ་ཞབས་
འདེགས་སྒྲུབ་རྒྱུར་དམིགས་བསལ་དོ་ནན་བྱེད་ཀྱི་ཡོད།
ང་ཚོའི་མིག་སྔར་མཐོང་ཆོས་སུ་ཡོད་པའི་ཚན་རིག་ཡར་ཐོན་གྱི་གནད་དོན་
དང་བཟང་སྤྱོད་ཀྱི་ཁ་གཏད་ལ་བརྟེན་ནས་སྲོལ་རྒྱུན་གྱི་དད་ལྡན་པ་ཚོར་དམིགས་
བསལ་དཀའ་ངལ་བཟོ་གི་ཡོད། འདིར་ཆོས་ལུགས་ཀྱི་ཚོགས་སྡེ་དང་དེ་དག་གི་
རྗེས་འབྲང་པ་གཉིས་ཀས་གཞི་རྩའི་བཟང་སྤྱོད་ཀྱི་རྩ་འཛིན་ལ་དོ་ཕོག་མ་སོང་བར་
གཡོལ་ཐབས་མེད་པའི་དོན་དངོས་གསར་པར་གོམས་འདྲིས་བསྟེན་རྒྱུར་དཀའ་
ངལ་ངེས་ཅན་ཞིག་འཕྲད་ཀྱི་ཡོད། མ་གཞི་དད་ལྡན་པ་རྣམས་ལ་བསམ་བློའི་ཁ་
གཏད་གསར་པ་ཞིག་ཐོན་སྐབས་དེ་ལ་གདོང་ལེན་བྱ་རྒྱུར་ལམ་སྟོན་ཆེད་སོ་སོའི་
གསུང་རབ་རྣམས་བེད་སྤྱོད་བྱེད་དགོས་ནའང་། ཆོས་ལུགས་ཀྱི་གནའ་བོའི་གསུང་
རབ་དེ་དག་ནང་བཟོ་ལས་རིག་པའི་གསར་གཏོད་ཐད་གོ་བསྡུར་གསལ་པོ་དང་
དམིགས་བསལ་དེ་འདྲ་མཇལ་རྒྱུ་མེད། འོན་ཀྱང་ལོ་རྒྱུས་ཡུན་རིང་ལྡན་པའི་ང་
ཚོའི་ཆོས་ལུགས་ཀྱི་ཁྱད་ཆོས་དེ་ཉིད་ཀྱིས་དུས་ཡུན་དེ་དག་རིང་སོ་སོའི་རྩ་བའི་
རང་གཤིས་ལ་གཡོ་བ་མེད་པར་ཁ་གཏད་གསར་པ་ཐོན་རིགས་ལ་གོམས་འདྲིས་
ལེགས་གྲུབ་བྱུང་ཚུལ་སྟོན་གྱི་ཡོད། དོན་དངོས་གསར་པའི་དགོས་མཁོར་གདོང་
ལེན་བྱེད་བཞིན་པའི་ཁྲོད་ལོ་རྒྱུས་ཀྱི་ཐོག་ནས་སྲོལ་རྒྱུན་གྱི་ཆོས་ལུགས་ཚོས་
གནད་དོན་གསུམ་གྱི་ཐོག་ལ་བརྟེན་ནས་ཡོད་པ་ནི། གསུང་རབ་ནི་དཔེ་མཚོན་
ཞིག་ཏུ་སོ་སོའི་སྲོལ་རྒྱུན་ནང་རྩ་བ་ཚུགས་པ་དང་། སྙིང་རྗེ་ནི་རང་གི་བྱ་སྤྱོད་ལ་
སྐུལ་འདེད་བྱེད་མཁན་གྱི་རིན་ཐང་ཞིག་དང་། གནས་སྟངས་གསར་པར་བརྟེན་
ནས་བྱུང་བའི་དཀའ་ངལ་ལ་གདོང་ལེན་བྱེད་པའི་རྒྱུ་མཚན་བཅས་ཡིན། དེང་གི་
ཁ་གཏད་ནི་རྩ་བའི་ཆ་ནས་མི་འདྲ་བ་གང་ཡང་མིན། འོན་ཀྱང་འགྱུར་ཚད་མྱུར་བ་
དང་མིའི་ལག་ཏུ་དབང་ཤུགས་ཧ་ཅང་ཆེན་པོ་ཡོད་པར་བརྟེན་དེང་གི་དཀའ་ངལ་
ནི་སྔར་ལས་རྙོག་འཛིངས་ཆེ་ཞིང་། དེའི་ཁྲོད་(ཚན་རིག་) ཚོད་ལྟ་ཁང་ནང་ཚེ་སྲོག་
གསར་བཟོ་བྱ་རྒྱུ་དང་། སྐྱེ་ལྡན་གསར་པ་འཆར་བཀོད་བྱ་རྒྱུ། ཚེ་སྲོག་གི་ཁྲིམས་
གཞི་སྒྱུར་བཅོས་གཏོང་རྒྱུ་སོགས་གཏོགས་ཡོད། ཡར་རྒྱས་དེ་དག་ཚང་མར་
ཤུགས་ཀྱི་བསྟན་དོན་ཁྱབ་ཆེན་པོ་ཡོད་པ་བརྗོད་མི་དགོས།
འཛམ་གླིང་ནང་གི་ཆོས་ལུགས་ཆེ་ཁག་ཚོས་ཕྱོགས་གཉིས་ནས་ཞབས་
འདེགས་རླབས་ཆེན་སྒྲུབ་ནུས་པ་ངས་མཐོང་གི་འདུག དང་པོ། ང་ཚོའི་ཤེས་རྒྱ་
གཏིང་ཟབ་ཏུ་འགྲོ་བ་དང་དེ་ལས་དབང་ཤུགས་ཇེ་ཆེར་འགྲོ་བཞིན་པའི་སྐབས་
འདིར། ཆོས་ལུགས་ཁག་གིས་ཉེས་སྤྱོད་སྡོམ་པ་དང་སྙིང་རྗེའི་ཚུལ་ཁྲིམས་ལ་
དོ་ནན་བྱེད་སྟབས། དེ་དག་གིས་འགྲོ་བ་མིའི་རིགས་ལ་འགན་འཁྲི་ཆེན་པོ་ཞིག་
ཡོད་པར་དྲན་སྐུལ་བྱེད་པོ་ཞིག་ཏུ་ཞབས་འདེགས་སྒྲུབ་ཐུབ། དེ་ནི་གནད་འགག་
ཧ་ཅང་ཆེན་པོ་རེད། གང་ཡིན་ཟེར་ན། བཟང་སྤྱོད་ཀྱིས་ཤེས་བྱ་དང་དབང་ཤུགས་
ལ་དཔག་པའི་ལས་འགན་དེའང་ཆ་སྙོམས་པོ་བཟོ་གི་ཡོད། ལས་འགན་ཞེས་པའི་
ཐ་སྙད་ཀྱི་དོན་ནི། ཆོས་དང་འཇིག་རྟེན་གྱི་བཟང་སྤྱོད་གཉིས་ཀར་གཞིར་བཞག་
པའི་སྐབས་དོན་ཁྲོད་གནས་སྟངས་བྱེ་བྲག་པ་ཞིག་ལ་སྙིང་རྗེའི་ཐོག་ནས་འོས་
འཚམ་གྱིས་ཡ་ལན་བྱེད་པའི་ནུས་པར་གོ་དགོས། གཉིས་པ། གནས་སྟངས་དེ་
དག་ལ་འཚམ་པའི་བཟང་སྤྱོད་ཀྱི་མིག་དཔེ་ཞིག་ཡར་རྒྱས་གཏོང་ཐབས་བྱེད་པའི་
ཁྲོད་ང་ཚོའི་སྲོལ་རྒྱུན་ཆོས་ལུགས་ཁག་གིས་མཉམ་རུབ་ཀྱི་ཐོག་ནས་འགྲོ་བ་མིའི་
སེམས་དོན་གྱི་ལྟོས་ས་ཕྱུག་ཤོས་དང་གཏིང་ཟབ་ཤོས་ཤིག་ཏུ་ཞབས་འདེགས་
སྒྲུབ་ཐུབ། ཆོས་ལུགས་རེ་རེའི་ནང་ལས་འགན་གྱི་དགོས་མཁོ་དང་སྙིང་རྗེར་དོ་
ནན་དགོས་སྐོར་ནན་བརྗོད་བྱེད་པར་བརྟེན་ཐུན་མོང་གི་ལྟ་ཚུལ་ཞིག་འཚོལ་ཆེད་
ང་ཚོས་ངེས་པར་དུ་ལྟ་གྲུབ་ཀྱི་ཁྱད་པར་རྣམས་ཟུར་དུ་འཇོག་དགོས། དེས་རིག་
གསར་ཚན་རིག་གི་མདུན་སྐྱོད་དང་དཔུང་པ་མཉམ་གཤིབས་ཐོག་ནས་བསྐྱོད་
ཐུབ་པའི་བཟང་སྤྱོད་དང་མཐུན་པའི་བསམ་བློའི་སྒྲོམ་གཞི་ཞིག་བསྐྲུན་གྱི་ཡོད། དེ་
ལྟར་འཛམ་གླིང་ནང་གི་ཆོས་ལུགས་ཚོས་སོ་སོའི་བཟང་སྤྱོད་ཀྱི་རིན་ཐང་རྣམས་
རྒྱ་ཆེ་བའི་འགྲོ་བ་མིའི་རིགས་ཀྱི་སེམས་ཁུར་ལ་ཤུགས་རྐྱེན་སྦྱིན་ཐུབ་པའི་ཐབས་
ལམ་ཞིག་མཁོ་སྤྲོད་བྱེད་ཐུབ། ཆོས་ཁས་མི་ལེན་མཁན་རྣམས་ཀྱིས་ཀྱང་ཆོས་ལ་
ལྟ་ཚུལ་ཇི་ལྟར་ཡང་འགྲོ་བ་མིའི་གཞི་རྩའི་རིན་ཐང་ལ་དགོས་གལ་ཆེན་པོ་ཞིག་
ཏུ་འཛམ་གླིང་ནང་གི་སྲོལ་རྒྱུན་ཆོས་ལུགས་ཁག་གི་བཟང་སྤྱོད་ཐད་ཐུན་མོང་གི་
བསླབ་བྱར་ངེས་པར་དུ་གཅེས་འཛིན་བྱེད་དགོས།

ཆོས་དད་ཅན་དང་ཆོས་ལུགས་ལ་མ་བརྟེན་པ་གཉིས་མཉམ་གནས་
ཐུབ་བམ།

ད་ལྟ་བར་དུ་དཔེ་དེབ་འདིའི་ནང་འཛམ་གླིང་གི་ཆོས་ལུགས་ནང་ཁུལ་དབར་གྱི་
འབྲེལ་བའི་ཐོག་གཙོ་འདོན་བྱས་ཡོད། དེ་ཡང་མཆོག་འཛིན་ནམ་དབྱེ་འབྱེད་མེད་
པའི་ཆོས་ལུགས་ནང་ཁུལ་གྱི་གོ་རྟོགས་དང་། ཐུན་མོང་གི་སྙིང་རྗེའི་ཚུལ་ཁྲིམས་
གཞིར་བྱས་པའི་མཉམ་རུབ་ཀྱི་བྱ་སྤྱོད་ཐོག་གླེང་སློང་གཙོ་བོ་བྱས་ཡོད། འོན་ཀྱང་
འགྲོ་བ་མིའི་རིགས་ཀྱི་བདེ་དོན་དང་ང་ཚོ་གང་དུ་སྡོད་སའི་འཛམ་གླིང་འདིའི་མདུན་
ལམ་དང་འབྲེལ་གལ་གནད་ཆེ་ཆུང་མཚུངས་པའི་བསམ་ཚུལ་གྱི་ཆ་ཤས་གཞན་
ཞིག་ཀྱང་ཡོད། དེའང་ངས་ཆོས་དད་ཅན་དང་ཆོས་ལུགས་ལ་མ་བརྟེན་པའི་དབར་
གྱི་འབྲེལ་ལམ་ལ་ཟེར་གྱི་ཡོད། མདོ་དོན་སྙིང་པོར་འདི་ནི་ལྟ་ཚུལ་གཉིས་དབར་གྱི་
འབྲེལ་ལམ་གྱི་གནད་དོན་ཡིན། གཅིག་ནི་འཇིག་རྟེན་ལས་འདས་པའི་ཁྱད་ཆོས་
དང་ལེན་བྱེད་པ་ཐེ་བའི་འཇིག་རྟེན་གྱི་ལྟ་ཚུལ་ནང་རྩ་བ་ཚུགས་པ་དང་། གཞན་དེ་
ང་ཚོའི་ཕྱིའི་གཟུགས་དང་ལུས་པོའི་གྲུབ་ཆའི་དོན་དངོས་ལ་གཞིགས་པའི་མིའི་
གནས་ལུགས་ཤེས་རྟོགས་བྱེད་པའི་ཁྲོད་རྩ་བ་ཚུགས་ཡོད།
འདིར་ཆོས་དད་ཅན་དང་ཆོས་ལུགས་ལ་མ་བརྟེན་པའི་དབར་བསྡུར་སྐབས།
མ་བརྟེན་པ་ཚོས་ཐ་སྙད་འདི་ཁོ་རང་ཚོར་བེད་སྤྱོད་བྱེད་པ་ནང་བཞིན་ངས་བེད་
སྤྱོད་བྱས་ཡོད། དེང་དུས་ཀྱི་དཀའ་ངལ་འདྲ་མིན་ཙམ་མིན་པར་ད་དུང་འཛམ་གླིང་
ཞི་བདེའི་ཐོག་ནས་བལྟས་ཀྱང་། འཛམ་གླིང་ནང་གི་དཀའ་ངལ་ཆེན་པོ་གཅིག་ནི་
ཆོས་ཁས་ལེན་མཁན་དང་མི་ལེན་མཁན་གྱི་ཤོག་ཁག་གཉིས་པོས་དུས་ཡུན་རིང་
པོ་ནས་ཕན་ཚུན་གོ་བསྡུར་བྱ་རྒྱུར་འདོད་མོས་མེད་པའམ་ཁག་པོ་བརྩི་བ་དེ་རེད་
འདུག དོན་དངོས་སུ་རྒྱུན་དུ་ཤོག་ཁག་གཉིས་པོས་ཕན་ཚུན་ངོ་བོ་ཉིད་ནས་འགལ་
ཟླའམ་ལྡོག་ཕྱོགས་ལྟ་བུར་བལྟ་གི་ཡོད།
ཆོས་དད་ཅན་དང་ཆོས་ལུགས་ལ་མ་བརྟེན་པའི་དབར་གྱི་འཁོན་འགྲས་ནི་
ཕན་ཚུན་གཉིས་ཕྱོགས་ཀྱི་དོགས་པ་རྣམ་རྟོག་དང་། སྡང་འཛིན། ཉེས་འཛུགས་
སོགས་འཛམ་གླིང་གི་སྐྱོན་ཚང་མ་ཕན་ཚུན་ཁག་དཀྲི་རེས་བྱས་པ་ལ་བརྟེན་ནས་
བྱུང་། ཆོས་ལུགས་ལ་མ་བརྟེན་མཁན་ཚོའི་ངོར། ཆོས་ཀྱིས་རང་ལྟ་མཚོག་འཛིན་
དང་། ཀླད་རྙིང་མཁྲེགས་བཟུང་། རྣམ་དཔྱོད་ཐེ་བའི་མིའི་སེམས་ཀྱི་ཁྱད་ཆོས་ལ་མི་
བརྩི་བ་སོགས་མཚོན་གྱི་ཡོད། ཆོས་དད་ཅན་ཚོའི་ངོར། ཆོས་ལུགས་ལ་མ་བརྟེན་
པའི་རིང་ལུགས་ཀྱིས་ཚད་ལས་བརྒལ་བའི་རང་ཤེད་ཀྱི་རྐྱེན་བྱེད་པ་དང་། དངོས་
གཙོ་སྨྲ་བའི་འཇིག་རྟེན་གྱི་ལྟ་ཚུལ་ཐོག་རྩ་བ་ཚུགས་ཏེ་ཚོད་མེད་ཀྱི་འདོད་རྔམ་
བསྐྲུན་པ། སྲོལ་རྒྱུན་ཁྱིམ་ཚང་གི་སྒྲོམ་གཞི་རྩ་གཏོར་གཏོང་བ། རྩ་ཆེའི་གནས་ལ་
གུས་བརྩི་མི་བྱེད་པར་བལྟ་གི་ཡོད།
གོ་བ་རྒྱ་ཆུང་ས་ནས་བཤད་ན། ལྟ་ཚུལ་དེ་གཉིས་ཀའི་ནང་བདེན་དོན་གྱི་
གྲུབ་ཆ་ཡོད་ཅེས་བརྗོད་ཆོག འོན་ཏེ་ཆོས་ལུགས་ནང་རྒྱུ་མཚན་ལ་གོ་ས་མེད་ཟེར་
བའི་རྒོལ་གཏམ་ནི་གཞི་མེད་རང་རེད། ཆོས་ཀྱི་བླང་དོར་བསླབ་བྱ་གཞིར་བཟུང་
འཚོ་གནས་བྱེད་པའི་ནང་ཐབས་ལ་མཁས་པོས་དད་པ་དང་རྒྱུ་མཚན་གཉིས་ཟུང་
སྦྲེལ་བྱེད་པ་གཏོགས་ཤིང་། གང་ཟག་གཅིག་གིས་སྲོལ་རྒྱུན་གྱི་ཆོས་ལས་བསླབ་
བྱ་ལེན་ནའང་དངོས་ཀྱི་ཉམས་ལེན་ནང་སོ་སོའི་རྣམ་དཔྱོད་བེད་སྤྱད་དེ་འཇུག་གི་
ཡོད། སོ་སོའི་ཆོས་ཕྱོགས་ཀྱི་མི་ཚེའི་ནང་དད་པ་དང་རྒྱུ་མཚན་གཉིས་ཟུང་སྦྲེལ་
དགོས་ཞེས་པོབ་བེ་ནི་ཌིག་(Pope Benedict XVI) ལགས་ཀྱིས་གནད་ལ་ཁེལ་
པོས་ནན་བརྗོད་གནང་ཡོད། ནང་ཆོས་ཀྱི་གསུང་བགྲོས་ནང་། དེ་ལ་སྙིང་རྗེ་དང་
ཤེས་རབ་ཟུང་འབྲེལ་བྱེད་པ་ཞེས་བྱ། དུས་མཚུངས་འདོད་རྔམ་དང་རང་ཤེད་ནི་ང་
ཚོའི་རྒྱུད་ལ་གནའ་སྔ་མོ་ནས་ཡོད་སྟབས། དེང་དུས་ཀྱི་སྐྱོན་ཆ་ཚང་མ་ཆོས་ཁས་
མི་ལེན་མཁན་ལ་གཡོགས་པ་ནི་སྟབས་བདེ་དྲགས་པར་སྣང་།
ཕན་ཚུན་ཁག་དཀྲི་བསྙོན་འཛུགས་བྱེད་པའི་གནས་སྟངས་ཀྱི་དཀའ་ངལ་གྱིས་
མི་རྣམས་བློ་ཁ་མི་མཐུན་པ་བཟོ་བ་ཙམ་མ་ཟད་འཛམ་གླིང་ནང་འཕྲད་བཞིན་པའི་
དཀའ་སྡུག་ལ་གནས་སྟངས་དེས་ཕན་ཐོགས་ཅི་ཡང་ཡོང་གི་མེད། སྒེར་གྱི་རིམ་
པའི་ཐོག་ནས་ཆོས་དད་ཅན་དང་ཆོས་ལུགས་ལ་མ་བརྟེན་པ་སུ་ཡིན་རུང་དེང་
སྐབས་ང་ཚོར་འཕྲད་བཞིན་པའི་དཀའ་ངལ་ཚང་མས་མྱོང་གི་ཡོད། འགག་རྩ་ནི་
ཕྱོགས་ཚང་མའི་ངོས་ནས་བཟོད་སྲན་གྱི་ཉམས་ལེན་མེད་པར་ཞི་མཐུན་ངང་མཉམ་
གནས་ཐུབ་པ་མི་སྲིད་ཅིང་། ཕན་ཐོགས་ཆེ་བའི་བྱ་གཞག་ཀྱང་གཞི་རྟེན་དེ་ཉིད་
ལས་ཡོང་དགོས།
འཛམ་གླིང་ནང་གི་ཆོས་ཀྱི་རྗེས་འབྲང་པ་ཚོས་སྙིང་རྗེའི་ཚུལ་ཁྲིམས་ཀྱི་ཐོག་
ནས་སྣ་མང་རིང་ལུགས་དང་ལེན་བྱས་ན། ཆོས་ལུགས་ལ་མ་བརྟེན་པའི་ཐོག་ནས་
མི་ཚེ་སྐྱེལ་བར་གདམ་ཀ་བྱེད་མཁན་ཚོའི་གཅིག་གྱུར་གྱི་གནས་བབས་ངོས་ལེན་
མི་བྱེད་པའི་རྒྱུ་མཚན་མེད། ང་ཚོར་ཁས་བླངས་པའི་ཆོས་ཕྱོགས་ཀྱི་དད་པ་མི་
འདྲ་བ་མོས་མཐུན་བྱེད་སྲིད། (ཚད་མ་རིག་པའི་ཐོག་ནས་ཆོས་ལུགས་སོ་སོའི་ལྟ་གྲུབ་ཀྱི་
ལངས་ཕྱོགས་འདྲ་གི་མེད།) འོན་ཀྱང་གནད་དོན་ནི་ང་ཚོས་མི་ཚེ་ཇི་ལྟར་སྐྱེལ་བ་དང་
ཚང་མར་ཐུན་མོང་དུ་འཕྲད་པའི་དཀའ་ངལ་ལ་གདོང་ལེན་ཇི་ལྟར་བྱེད་དགོས་མིན་
དེ་ཡིན། ཆོས་ལུགས་ལ་མ་བརྟེན་པ་ཚོར་མི་ས་ཡ་མང་པོའི་རིག་སྟོབས་དང་ཚོར་
ཤེས་ཀྱི་ནུས་པར་བརྩི་འཇོག་བྱེད་རྒྱུའི་འགན་འཁྲི་ཡོད། དེ་དག་ལ་སྲོལ་རྒྱུན་
ཆོས་ལུགས་ཀྱིས་གཏིང་ཟབ་པོའི་ཐོག་ནས་འགྲོ་བ་མི་ཟེར་བ་གང་ཡིན་འགྲེལ་
བརྗོད་བྱེད་ཀྱི་ཡོད། ཕྱོགས་གཉིས་ཀའི་ངོས་ནས་བཟོད་སྲན་མེད་པར་རང་རང་
གི་གནས་བབས་ངོས་ལེན་མི་བྱེད་པའི་མཁྲེགས་འཛིན་གྱི་ལྟ་བ་དེ་གུ་ཡངས་སུ་
གཏོང་དགོས།
ཆོས་ལུགས་ཀྱི་རྙོག་འཛིངས་ཆེ་བའི་ལོ་རྒྱུས་རྣམས་ཟུར་འདོན་བྱ་རྒྱུའི་ཚབ་
ཏུ་ཆོས་ལུགས་ལ་མ་བརྟེན་མཁན་ཚོས་ངེས་པར་དུ་ཆོས་ཕྱོགས་ཀྱི་དགེ་མཚན་
དང་བཟང་ཕྱོགས་ཀྱི་ཁྱད་ཆོས་རྣམས་ངོས་འཛིན་ཐུབ་པ་བྱེད་དགོས། འགྲོ་བ་
མིའི་རིག་གཞུང་དང༌། ལྟ་གྲུབ། ཤེས་རིག་གོང་སྤེལ་ཕྱིན་པའི་བརྒྱུད་རིམ་ནང་
ཆོས་ལུགས་ཀྱིས་རླབས་ཆེན་གྱི་བྱ་གཞག་བསྒྲུབས་ཡོད། དེ་བཞིན་ངོས་ཀྱི་མི་
ཚེའི་དུས་ཡུན་རིང་ཡུ་རོབ་ནང་བྲན་གཡོག་ལམ་ལུགས་རྩ་གཏོར་བཏང་བ་ནས་
བཟུང་དམར་པོའི་སྲིད་དབང་སྒེར་འཛིན་ལམ་ལུགས་ལ་ངོ་རྒོལ་བྱས་པའི་བར།
སྤྱི་ཚོགས་ཀྱི་དྲང་བདེན་དང་རང་དབང་གི་ཁྱབ་ཁོངས་ཁྲོད་དུའང་སྲོལ་རྒྱུན་ཆོས་
ལུགས་ཁག་གི་རླབས་ཆེ་བའི་ལེགས་སྐྱེས་ཁག་སྣང་མེད་དུ་སྐྱུར་མི་ཐུབ། རྒྱུན་དུ་
ཆོས་ལུགས་ལ་མ་བརྟེན་མཁན་ཚོས་ཆོས་ལུགས་ཀྱི་ཡིད་ཆེས་ལ་ཚན་རིག་གི་
ཤེས་བྱ་དང་མཐུན་པའི་གཞི་རྟེན་མེད་པར་ངོས་འཛིན་བྱེད་ཅིང་། རྒྱུ་མཚན་དང་
ལྡན་པའི་གོ་རྟོགས་ཡར་རྒྱས་ཕྱིན་པ་དང་དུས་མཚུངས་ཆོས་ལུགས་ཀྱི་དད་པ་ག་
ལེར་ཇེ་ཆུང་དུ་འགྲོ་བར་བརྩི་གི་ཡོད། འོན་ཀྱང་དེ་ནི་བསམ་ཚུལ་ལོག་པ་ཞིག་ལ་
བརྟེན་ནས་བྱུང་། དེར་བརྟེན་མིའི་དགོས་མཁོ་དང་འདོད་ཆགས། འཁོན་འཛིན།
ང་རྒྱལ། དེ་བཞིན་ང་ཚོའི་དྲན་ཤེས་འགོ་ཚུགས་པ་ནས་བཟུང་རང་ཆས་སུ་གནས་
པའི་ཉོན་མོངས་དང་བཅས་འགྲོ་བ་མིའི་རང་བཞིན་གང་ཡིན་པ་དེ་གནས་པ་དེ་
སྲིད་དུ་ཆོས་ལུགས་ནི་མུ་མཐུད་འབྲེལ་ཆགས་སུ་གནས་རྒྱར་ཐེ་ཚོམ་མེད། ཆོས་
མངོན་པ་མཛོད་ཀྱི་ནང་། དུས་རབས་བཅུ་བཞི་པའི་རྒྱ་གར་གྱི་སློབ་དཔོན་དབྱིག་
གཉེན་གྱིས། མིའི་སེམས་ཀྱི་གྲུབ་ཆ་ལས་དམིགས་བསལ་དཀའ་རྙོག་གི་རྒྱུ་གཉིས་
ཏེ༑ ཚེ་འདི་སྣང་གི་རིམ་པའི་ཐོག་ནས་ཉིན་རེའི་རྩོད་རྙོག་གི་རྩ་བར་ཚོར་བ་(སེམས་
ཚོར་) དང་། ཤེས་སྟོབས་ཀྱི་རིམ་པའི་ཐོག་ནས་རྩོད་གླེང་གི་རྩ་བར་དབྱེ་འབྱེད་
(ཡང་ན་འདུ་ཤེས་) གཉིས་ཡིན་ཞེས་གསུངས།
དངོས་ཡོད་ལག་ལེན་གྱི་ཐོག་ནས་ཆོས་ལུགས་ནང་ཁུལ་གྱི་གོ་རྟོགས་དང་།
ཆོས་དད་ཅན་དང་ཆོས་ལུགས་ལ་མ་བརྟེན་མཁན་དབར་ཞི་མཐུན་མེད་པར་ང་
ཚོས་བཅོས་མིན་གྱི་སྙིང་རྗེ་ཆེ་བ་དང་བདེ་སྐྱིད་ལྡན་པའི་འགྲོ་བ་མིའི་སྤྱི་ཚོགས་
ཤིག་བསྐྲུན་མི་ཐུབ། དེར་བརྟེན་ཆོས་ལུགས་རྣམས་ཞི་མཐུན་མཉམ་གནས་བྱ་
རྒྱུར་དོ་ཁུར་ཙམ་མིན་པར་ད་དུང་བཟོད་སྲན་ཆེན་པོས་ཆོས་ལུགས་ཀྱི་ཁྱབ་ཁོངས་
རྣམས་མོས་མཐུན་བྱ་རྒྱུར་འབད་བརྩོན་ཧུར་ཐག་བྱ་རྒྱུ་ནི་ཆོས་དད་ཅན་ཚོའི་ཁེ་
ཕན་ལའང་ཐུག་ཡོད། ཁ་ཐུག་བཤད་ན་དེ་ནི་འགྲོ་བ་མིའི་བདེ་སྐྱིད་དང་། འཛམ་
གླིང་ཞི་བདེ། མི་རྣམས་སེམས་ཅན་གྱི་རིགས་ཤིག་ཏུ་འཚོ་གནས་བྱེད་པ་བཅས་
ཀྱི་གནད་དོན་ལ་ཐུག་ཡོད།
གསལ་པོར་བཤད་ན། ད་ལྟའི་ཆར་འགྲོ་བ་མིའི་རིགས་ལ་འཕྲད་བཞིན་པའི་
དཀའ་ངལ་ཆེ་ཤོས་དེ་ནི་ཞི་བདེའི་ངང་མཉམ་གནས་བྱ་རྒྱུའི་གནད་དོན་འདི་ཡིན།
ངས་གླེང་བརྗོད་ནང་བཤད་པ་བཞིན། ཕྱི་ལོ་༡༩༣༠ ལོར་ར་ཝིནྡྲ་ནཱཐ་ཊེ་གོར་
(Rabindranth Tagore) གྱིས་འཛམ་གླིང་ནང་རིག་གཞུང་གང་འདྲ་ཞིག་ཡིན་
ཀྱང་སོ་སོའི་བཙན་རྫོང་ནང་ཁེར་རྐྱང་དུ་ནམ་ཡང་གནས་མི་ཐུབ་ཅེས་གསུངས་
ཡོད། གོ་ལ་གཅིག་གྱུར་གྱི་དཔལ་འབྱོར་ལམ་ལུགས་ནས་ཕན་ཚུན་དམ་པོར་
འབྲེལ་བ་དང་ཆེས་མྱུར་བའི་ད་ལྟའི་འབྲེལ་ལམ་གྱི་རང་བཞིན་བར་དང་། མི་དང་
མིའི་བསམ་ཚུལ་གྱི་ཤུགས་ཆེའི་གཡོ་འགུལ་ནས་སྣོད་བཅུད་རིག་པའི་གཉན་འཕྲང་
ལས་བྱུང་བའི་ཐུན་མོང་གི་དཀའ་ངལ་བར། རྡུལ་ཕྲན་གྱི་བཟོ་ལས་རིག་རྩལ་ནས་ཚེ་
སྲོག་སྒྲུབ་བྱེད་ཀྱི་སྐྱེ་ལྡན་རྫས་སྦྱོར་ཐད་སྒྱུར་བཅོས་བར་མི་རྣམས་རྟག་ཏུ་ཐག་ཉེ་རུ་
གཏོང་མཁན་གྱི་ནུས་ཤུགས་རྣམས་ནི། ཊེ་གོར་གྱིས་ཚོད་དཔག་བྱས་པ་ལས་ད་ལྟ་
རྦད་དེ་རླབས་ཆེ་བ་ཡོད། གནོན་ཤུགས་དེ་དག་གི་རྗེས་འབྲས་གང་ཞིག་ཡོང་ངམ་
ཞེ་ན། གཅིག་བྱས་ན་འགྲོ་བ་མིའི་རིགས་ཙམ་མ་ཡིན་པར་ད་དུང་རྒྱུ་སྐར་འདི་ཉིད་
དང་ས་གཞི་འདི་ཉིད་ཐུན་མོང་དུ་སྤྱོད་བཞིན་པའི་ཚེ་སྲོག་གཞན་ཀུན་ལའང་རྗེས་
འབྲས་ངན་པ་འཕྲད་སྲིད་པ་དང་། ཡང་ན་ཐ་ན་དུས་ཕྱིས་སུའང་གནོན་ཤུགས་དེ་
དག་གིས་ང་ཚོ་ངེད་ཅག་གང་དུ་སྡོད་སའི་འཛམ་གླིང་འདིའི་ནང་འགྲོ་བ་མི་རྣམས་
གཅིག་གྱུར་ཡིན་པར་འདུ་ཤེས་ནས་ཁྱད་པར་རྣམས་ལ་གཅེས་སྤྲས་བྱས་ཏེ་ཕན་
ཚུན་ངོ་ལྐོག་མེད་པར་འབྲེལ་གཏུགས་བྱ་རྒྱུར་རྨོངས་གཉིད་ལས་སད་པར་འགྱུར།
འཛམ་གླིང་ནང་ཁ་ཞེ་གཉིས་མེད་ཀྱིས་ཞི་བདེའི་ངང་མཉམ་གནས་ཐུབ་པར།
འཛམ་གླིང་ནང་གི་ཆོས་ལུགས་ཆེ་ཁག་དབར་གྱི་མཛའ་མཐུན་ནི་མེད་དུ་མི་རུང་
བ་ཞིག་ཡིན། ལྟ་ཚུལ་དེའི་ཐོག་ནས་སྲོལ་རྒྱུན་གྱི་ཆོས་ལུགས་དབར་གོ་རྟོགས་
ཀྱི་གནད་དོན་ནི་ཆོས་ལ་ཡིད་ཆེས་ཡོད་མཁན་ཁོ་ནས་དོ་ཁུར་བྱེད་དགོས་པ་ཞིག་
མ་ཡིན། དེས་རྒྱུ་སྐར་འདིའི་སྟེང་གནས་པའི་ཚེ་སྲོག་ཀུན་ལ་ཤུགས་རྐྱེན་སྦྱིན་གྱི་
ཡོད། ཆོས་ཁས་ལེན་མཁན་དང་མི་ལེན་མཁན་རྣམས་ལ་དོན་མེད་ཁ་རྩོད་ཀྱི་རྒྱུར་
གྱུར་བའི་འདོད་ཡོན་ལོངས་སུ་སྤྱོད་པའི་གནས་ལྷག་མེད། ཆོས་ལུགས་ནང་ཁུལ་
གྱི་གོ་རྟོགས་གོང་མཐོར་གཏོང་བ་ནི་ང་རང་གི་སྲོལ་རྒྱུན་ཆོས་ལུགས་ལས་སྙིང་
རྗེ་དགོས་སྐོར་གྱི་རྣམ་འགྱུར་ཙམ་མ་ཡིན་པར། ད་དུང་འགྲོ་བ་མིའི་རིགས་ཡོངས་
རྫོགས་ཀྱི་བདེ་དོན་ལ་ཞབས་འདེགས་ཤིག་ཡིན་པ་ངོས་ནས་རྒྱུན་དུ་ཡིད་ཆེས་
བྱེད་ཀྱི་ཡོད༎ །།

